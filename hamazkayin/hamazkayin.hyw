Համազգայինի Յունաստանի 17-րդ Շրջանային ժողովը տեղի ունեցաւ 12 Յունիս 2011-ին, Գոքինիոյ «Զաւարեան» ակումբի «Սարաճեան» սրահէն ներս։
Շրջանային Վարչութեան նորընտիր անձնակազմն է.
Սերգօ Մինասեան՝ ատենապետ Յովհաննէս Գայթանճեան՝ փոխ ատենապետ Մարիա Մարկոսեան՝ ատենադպիր Աղաւնի Քայտանճեան՝ գանձապահ Լիլիթ Պաղտասարեան՝ խորհրդական Վիգէն Մինասեան՝ խորհրդական Էտկար Էկեան՝ խորհրդական
Յաջողութիւն կը մաղթենք նորընտիր վարչութեան։
10 Յուլիս, 2017
Համազգայինի Ուսանողական Հաւաքի 3-րդ օրը սկսաւ աշուղական մթնոլորտի մէջ։
Խումբը այցելեց Ջիվանիի աշուղական դպրոց, ուր Թովմաս Պօղոսեանի գլխաւորութեամբ ունկնդրեցինք Ազգային նուագարաններու մասին բացատրութիւններ եւ ծանօթացանք հայ գուսաններուն եւ աշուղներուն կեանքին ու գործունէութեան։
Ապա Սայեաթ Նովա աշուղական անսամպլին փունջ մը աշուղական եւ ազգային ու հայրենասիրական երգերէն ոգեշնչուած, ուսանողները աշխուժօրէն մասնակցեցան երգերուն։
Ապա այցելեցինք Չարենցի Կամար եւ տեսանք մեր հիասքանչ Սիսն ու Մասիսը ու միասնաբար երգեցինք Չարենցի «Ես իմ անուշ Հայաստանի» երգը։ 
Ուղղուեցանք դէպի Գառնիի հեթանոսական տաճար, ապա ճաշեցինք «Իմ Այգի» ճաշարանին մէջ, ուր ականատես եղանք հայկական գաթայի պատրաստութեան եւ ճաշէն ետք համտեսեցինք Գառնիի հայկական անուշահամ թոնիրի գաթան։ 
Գեղարդի վանական համալիր այցելելու ընթացքին միասնաբար երգեցինք Տէր Ողորմեան եւ Կիլիկիա երգերը, խորհրդաւոր ու ոգեպարար պահեր պարգեւելով մասնակիցներուն։ 
Ընթրիքը տեղի ունեցաւ մեր բնակած պանդոկին մէջ, ապա ընկ․Վիգէն Թիւֆէնքճեանի ղեկավարութեամբ ունեցանք հետաքրքրական զրոյց մը «Ո՞վ է հայը» թեմայով։ Մասնակիցները ունեցան կարծիքներու փախանակում եւ փորձեցին եզրակացնել, թէ ո՛վ է հայը։ 
Երեկոյեան ժամերուն Երեւանի գիշերները վայելեցինք։
10 Յուլիս, 2018
Համազգային Ֆորում 2018-ի 6-րդ օրուան առաւօտեան, մասնակիցները այցելեցին Թումո կեդրոնը, ուր ծանօթացան կազմակերպութեան եւ մասնակցեցան երկու տարբեր գիտաշխանոցներու (3D mapping եւ motion graphics)։
Յետոյ, անոնք մեկնեցան դէպի Հայաստանի Ամերիկեան Համալսարան, ապա՝ Երեւանի Պետական Համալսարան ու ծանօթացան անոնց տարբեր բաժանմունքներուն եւ հոն դասաւանդուող մասնագիտութիւններուն։
Երեկոյեան, Ֆորումականները մասնակցեցան զրոյցի մը, որուն վերնագիրն էր «Ո՞վ է հայը», իսկ զրուցավարը՝ Վարագ Գեթսեմանեան։
11 Յուլիս, 2015
Համազգայինի Ուսանողական 21-րդ հաւաքը` «Ֆորում»ը, ծայր առաւ Երեւանի մէջ Շաբաթ, 11 Յուլիս 2015-ի առաւօտեան, համախմբելով թիւով 35 երիտասարդներ, Հայաստանէն, Արցախէն, Վրաստանէն, Միացեալ Արաբական էմիրութիւններէն, Սուրիայէն, Լիբանանէն, Ֆրանսայէն, Ամերիկայի Միացեալ Նահանգներէն, Գանատայէն ու Աւստրալիայէն։
Բացումը կատարուեցաւ Եւրոպա պանդոկին մէջ. մասնակցողներու կողքին ներկայ էին նաեւ Համազգայինի Հիմնադրամի նախագահ Լիլիթ Գալստեան, Համազգայինի Կեդրոնական Վարչութենէն ընկերներ Սպարտակ Ղարաբաղցեան եւ Թամար Հաշողլեան, Դոկտ. Հրանդ Մարգարեան եւ Կարօ Յովհաննէսեան։
Ճաշի սպասարկութենէն ետք, «Սփիւռքի պատմութիւնը» խորագրին տակ, Կարօ Յովհաննեէսեան սեղմ վայրկեաններու մէջ լիամփոփ ձեւով ներկայացուց Սփիւռքի պատմութիւնը առիթ տալով հարցումներու եւ զրոյցի։
Դասախօսութէնէն ետք, Ֆորումականները ուղղուեցան դէպի Հայաստանի Պատմութեան թանգարան, ուր առիթը ունեցան ամփոփ տեղեկութիւններ ստանալու Հայաստանի մէջ յայտնաբերուած հնագոյն իրերու մասին. հետաքրքրական էր մանաւանդ տեսնել վերջերս Արենիի մէջ յայտաբերուած հնագոյն կօշիկը, նաեւ շատ մը պատմական արժէք ներկայացնող իրեր։
Շարունակելով, երիտասարդները ուղղուեցան դէպի Սասունցի Դաւիթի արձանը, ապա՝ Մայր Հայաստանի Յուշահամալիրը, ուր կը գտնուի Մայր Հայաստան քանդակը։
Գիշերը ընկերային ջերմ ու խանդավառ մթնոլորտ մը ստեղծուեցաւ բարի գալուստի ընթրիքի սեղաններուն շուրջ. կենացներուն յաջորդեցին պարն ու երգը, որուն մասնակցեցան բոլորը, եւ առաջին օրէն իսկ տաղանդները յայտնաբերուելու սկսան։ 
11 Յուլիս, 2017
Համազգայինի Ուսանողական Հաւաքի 4-րդ օրը սկսաւ Հայաստանի Պատմութեան թանգարան այցով։
Ապա խումբը մեկնեցաւ դէպի Էջմիածին եւ այցելեց Մայր տաճարն ու կողքի թանգարանը։
«Հայ Միասնութեան Խաչ» բարեգործական-մշակութային հասարակական կազմակերպութեան մօտ կայացաւ կէսօրուան ճաշը, որմէ ետք ֆորումականները ծանօթացան կաւագործութեան արուեստին, եւ իւրաքանչիւրը առիթը ունեցաւ կաւով ձեռային աշխատանք մը պատրաստելու։
Յատկանշական էր Ֆորումականներու տաղանդներու յայտնաբերումը զանազան նուագարաններով նուագելու մէջ։
Երեւան վերադարձի ճամբուն վրայ, խումբը այցելեց Ս. Գայեանէ եկեղեցին եւ կողքի գերեզմանատունը, ուր թաղուած են Րաֆֆիի Խենթը՝ Սամսոն Տէր Պօղոսեան եւ երգչուհի Լուսինէ Զաքարեանը։
Ընթրիքը կայացաւ Ոսկան բացօթեայ ճաշարանին մէջ, որմէ ետք Փափարազի գիշերային ակումբին մէջ անցուցինք ուրախ ժամեր։
11 Յուլիսին, ֆորումականները իրենց օրը անցուցին Ծաղկաձորի մէջ։
Անոնք ճոպանուղիով բարձրացան բլուրին գագաթը, ապա այցելեցին Տիրամայր Հայաստանի Ճամբարը, ուր մանուկները զիրենք դիմաւորեցին աղով ու հացով։
Միասնաբար ճաշելէ ետք, սկսան զանազան խաղերու եւ ուրախ ժամանցի։
Երեկոյեան, անոնք վերադարձան Երեւան եւ ներկայ գտնուեցան Հայաստանի Պարի Պետական Անսամպլի ելոյթին, Օփերայի մէջ։
12 Յուլիս, 2015
Համազգայինի Ուսանողական Հաւաքի (ֆորում) երկրորդ օրուան թեման հայ ճարապետութիւնն էր։
Օրուան ընթացքին մասնակցողներուն ընկերացաւ հայ ճարտարապետութեան հանրայայտ մասնագէտներէն՝ Սամուէլ Կարապետեան։
Սաղմոսավանքի շուրջ, Կարապետեան բացատրութիւններ տուաւ տարածաշրջանին եւ Սաղմոսավանքը իբրեւ օրինակ բերելով, հայ ճարտարապետութեան զանազան ժամանակաշրջաններուն, խաչքարերու եւ արձանագրութիւններու մասին։
Դէպի Արագած պտոյտը մեր առջեւ պարզեց հայկական լեռնաշխարհի գեղեցկութիւնը. Արագած լերան լանջին, Քարէ լիճին շուրջ բնութեան մէջ ճաշելէ ետք, ֆորումականները ուղղուեցան դէպի Ամբերդ. միջնաբերդին շուրջն ու գագաթը իրենց ժամանակը անցընելէ ետք, սեղմ վայրկեաններու մէջ Սամուէլ Կարապետեան բացատրութիւններ տուաւ Ամբերդի կառուցման եւ տարածքը գտնուող եկեղեցւոյ մասին, ակնարկելով յատկապէս գաւիթի իւրայատկութեան։
Վերադարձին, Երեւանի հրապարակին շուրջ, ֆորումականները ճաշակեցին Վարդավառը՝ մասնակցելով օրուան յատուկ ջրախաղերուն։
Saffron ճաշարանի մէջ ընթրիքէն ետք, ընկերային մթնոլորտը շարունակուեցաւ երկար։
12 Յուլիս, 2017
Համազգայինի Ուսանողական Հաւաքի 5-րդ օրը սկսաւ Սեւանավանք եւ Սեւանայ լիճի պաղ ջուրերը այցելութեամբ։
Հազարամեայ վանքին ծանօթանալէ ետք, նաւով պտոյտ մը կատարեցինք Սեւանի մէջ. ոմանք լողացին եւ ճէթ սքիով վայելեցին այդ գեղեցիկ տեսարանը։
Ապա խումբը ուղղուեցաւ դէպի Դիլիջան, եւ Քարահունջ նորաբաց ճաշարանին մէջ մեր խումբի տղաքը պատրաստեցին հայկական համով խորովածը ու միասնաբար ճաշակեցին։
Մեր յաջորդ կանգառը Հաղարծին վանքի համալիրն էր, ուր տեսանք ԺԱ.-ԺԳ. դարերուն կառուցուած եկեղեցիները, արեւու ժամացոյցը եւ այն ծառը, որուն մէջէն եթէ անցնիս եւ փափաք մը ունենաս մուրազդ կ'իրականանայ՝ ըստ աւանդութեան։
Երեւան վերադարձին այցելեցինք Birthright Armenia հասարակական կազմակերպութեան կեդրոնը, որուն տնօրէն Սեւան Գապաքեանէն բացատրութիւններ ստացանք այս կազմակերպութեան գործունէութեան մասին։
Պարսամ հիւրանոցին մէջ ընթրելէ ետք վայելեցինք Երեւանի գիշերային հաճելի ժամերը։
12 Յուլիս, 2018
12 Յուլիս 2018-ին, Ֆորումի մասնակիցները մեկնեցան Օշական, ուր այցելեցին Սուրբ Մեսրոպ Մաշտոց եկեղեցին։
Եկեղեցիի քահանան դասախօսեց Հայերէն տառերու եւ այբուբենի մասին։
Օշականէն ետք, Ֆորումականները ճամբայ ելան դէպի Գիւմրի։
Հոն՝ անոնք շրջեցան քաղաքին մէջ, ապա այցելեցին Յովհաննէս Շիրազի տուն թանգարանը։
Անոնք ներկայ գտնուեցան նաեւ Գոհար համոյթի փորձին։
Գիւմրիի մէջ օրը անցընելէ ետք, երեկոյեան վերադարձան Երեւան։
13 Յուլիս, 2015
Համազգայինի Ուսանողական Հաւաքի երրորդ օրուան ընթացքին, մասնակցողները ուղղուեցան դէպի Հայաստանի ամէնէն գեղեցիկ վայրերէն՝ Դիլիջան։ Կանաչութեամբ պատուած լեռներն ու դաշտերը իրենց ուղեկից, ճանապարհին երիպտացորենի կրպակի մը մօտ բնութեան մէջ հանգստանալէ ետք, շարունակեցին դէպի Դիլիջան։ Հոն հակիրճ դադարէ եւ շրջապտոյտէ մը ետք, շարունակեցին դէպի Հաղարծին։
Տեղւոյն Հայր Սուրբը՝ Հայր Սամուէլ հակիրճ բացատրական մը տուաւ շուրջի եկեղեցիներուն մասին։ Ներկաները հետաքրքրութեամբ ունկնդրեցին բացատրութիւնները. այլ պատմական արժէք ներկայացնող կոթողներու կողքին, հոն կը գտնուին Գագիկ եւ Սմբատ Բագրատունիներու դամբարանները, «Խորհուրդ Խորին» շարականի հեղինակ՝ Խաչատուր Տարօնեցիի դամբարանը եւ Ս. Աստուածածին Եկեղիցին, ուր հեղինակը գրեց նոյնինքն շարականը։
13 Յուլիս, 2017
Համազգայինի Ուսանողական Հաւաքի 6-րդ օրը յատկացուած էր կրթական հաստատութիւններ այցելութեան։
Երեւանի պետական համալսարանը մեր առաջին կանգառը հանդիսացաւ։ 
1919-ին հիմնուած հինաւուրց համալսարանը երիտասարդ ոգիով գրաւեց մեր մասնակիցներու ուշադրութիւնը։
Համալսարանի տնօրէն փրոֆ․Արամ Սիմոնեան մանրամասն բացատրութիւններ տուաւ համալսարանի պատմականի, ներկայի, ուսման զանազան կարելիութիւններու եւ ուսանողութեան մասին։
Այսօր համալսարանը ունի 20.000 ուսանող։ Համալսարանը ունի նաեւ զանազան երկիրներու հետ ուսանողութեան փոխանակման ծրագիրներ, որոնց մասին լայն բացատրութիւններ տուաւ ան։
Ապա փրոֆեսորը անդրադարձաւ ԵՊՀ-ի եւ Համազգայինի համատեղ կազմակերպութեամբ նախաձեռնութիւններուն։ 
Երկրորդ կանգառը Հայաստանի Ամերիկեան համալսարանն էր։
Մասնակիցները դարձեալ հակիրճ բացատրութիւններ ստացան համալսարանի պատմութեան եւ կարելիութեանց մասին։
Ուսանողները ճաշեցին համալսարանին մէջ։
Պանդոկ վերադառնալէ եւ քիչ մը հանգստանալէ ետք, խումբը ուղղուեցաւ դէպի Թումօ արհեստագիտական կեդրոն եւ հիացմունքով ականատես եղաւ Թումոյի մէջ ծայր առած արդիական աշխատանքին։
Այնտեղ արտասահմանէն Հայաստան հաստատուած Թումոյի աշխատակիցներ իրենց կենդանի օրինակով եւ անցած ճանապարհով բացատրութիւններ տուին Թումոյի ճամբով Հայաստանի մէջ արհեստագիտական մարզէն ներս ներդրումներ կատարելու կապակցութեամբ։ 
Թումոյէն վերադարձին մեղմ անձրեւը կը մաղէր Երեւանի փողոցներուն մէջ։
Պանդոկին մէջ ընթրելէ ետք, պատրաստուեցանք զրոյցին՝ «գաղութներու ներկայացում», առաջնորդութեամբ ընկ․ Վիգէն Թիւֆէնքճեանին։ 
Իւրաքանչիւր երկրի հայկական գաղութը ներկայացուեցաւ այդ երկրին մասնակիցներուն կողմէ։
Այսպիսով վերջ գտաւ Ֆորումի 6-րդ օրը։
13 Յուլիս, 2018
13 Յուլիսի առաւօտեան, Ֆորումականները այցելեցին Կոմիտասի տուն թանգարանը եւ Պանթէոնը։
Ապա, անոնք ժամանեցին Ջիւանու Անուան Աշուղական Դպրոցը, ուր ծանօթացան հայկական ազգային նուագարաններուն եւ աշուղական երգերուն։
Անոնք նաեւ ունկնդրեցին Սայեաթ Նովա աշուղական խումբի երգերը։ 
Կէսօրուան դէմ, ֆորումականները հասան Գառնի գիւղը, ուր նախ այցելեցին Քարերու Սիմֆոնիան, ապա՝ Գառնիի տաճարը։
Վերադարձի ճամբուն վրայ անոնք հանդիպեցան Գեղարդի Վանք, ապա վերադարձան Երեւան։
14 Յուլիս, 2015
Համազգայինի Ուսանողական Հաւաքի չորրորդ օրուան ընթացքին, մասնակցողները ապրեցան յուզմունքի եւ հպարտութեան պահեր։
Առաջին հանգրուանը եղաւ Չարենցի Կամարը. Արարատը թաքուն դիտեց բոլորը, իսկ ֆորումականները, Չարենցի տողերէն ներշնչուած ասմունքեցին «Ես իմ անոյշ Հայաստանի»ն։
Ագաբելլա քառեակի մը ներկայութենէն օգտուելով, Կոմիտասէն ու Սայաթ Նովայէն երգեր ունկնդրելէ ետք, քառեակն ու ֆորումականները միասնաբար երգեցին «Գովք Հայաստանի»ն (Ես իմ անոյշ Հայաստանի)։
Շարունակելով դէպի Գառնի, ու ճանապարհին Գառնիի մասին հակիրճ բացատրականներէ ետք, ֆորումականները առիթ ունեցան վայելելու Գառնիի Տաճարի համալիրը, որմէ ետք հասան Գեղարդ։ Գեղարդի մէջ, տեղւոյն տուտուկահարներն ու տհոլ նուագողը հնչեցուցին Սասնայ Եարխուշտան. ու ծայր առաւ պարը, Գոհարն ու Անահիտը այնքան հարազատ կերպով ներկայացուցին պարը, առնական պար ըլլալով հանդերձ։
Ապա, ֆորումականները առիթը ունեցան ունկնդրելու Գեղարդավանքի համալիրին պատմականը, տեսնելու այն խուցը, ուր մեր պատմութեան համաձայն Սուրբ Գրիգոր Լուսաւորիչ ճգնած է ամիսներով, նաեւ ունկնդրելու «Ուր ես Մայր իմ» շարականը, որ Գեղարդավանքին, երեղեցւոյ ու գմբէթին հրաշալի կառոյցին իբրեւ արդիւնք երկնային զօրութեամբ ու բիւրեղութեամբ հնչեց բոլորին ունկերուն մէջ։ Առաջնորդող հոգեւորականին աղօթքներէն ու օրհնութիւններէն ետք, խումբ մը երիտասարդներ, ներշնչուած մթնոլորտէն, հոգեւորականին մեկնումէն ետք, ինքնաբուխ կերպով երգեցին «Տէր Ողորմեա՜»ն. այնքան հարազատ ու յուզիչ էր պահը, արցունքները հոսեցան երկար։
Գեղարդէն վերադարձին, հանրակառքին մէջ ֆորումականներէն Լոռին, Կասիան, Երուանդն ու Հրայրը մէջտեղ հանեցին իրենց երաժշտական գործիքները՝ շուին, սրինգն ու կիթառը, ու ժողովրդական, ազգային ու յեղափոխական երգերու շարան մըն էր, որ ծայր առաւ անընդհատ մինչ հասանք Երեւան։
Ճաշի դադարէն ետք,Կարօ Յովհաննէսեան վարեց խիստ հետաքրքրական զրոյց մը, «Ո՞վ է հայը» թեմայով. ուշագրաւ էր լսել զանազան ու երբեմն իրարու հակազդող կարծիքները այս նիւթին շուրջ. բարդ հարցում մը, որ մաս կը կազմէ մեր բարդ իրականութեան։ Զրոյցի որոշ հատուածին ընթացքին ներկայ էր նաեւ «Երկիր Միտիա»ն, որուն անձնակազմի անդամը հակիրճ հարցազրոյց մը ունեցաւ այս տարուան Հաւաքի վարիչներէն՝ Թամար Տօնապետեան Գուզուեանի հետ։
Զրոյցին յաջորդեց այցելութիւն՝ Ջիվանիի անուան երաժշտանոցը, ուր խումբը լրիւ մէկ ժամ առիթ ունեցաւ լսելու աշուղական արուեստի մասնագէտ, Հ.Հ. Վաստակաւոր Արտիստ կոչումին արժանացած Թովմաս Պօղոսեանի բացատրականներն ու Սայաթ Նովա աշուղական խումբի հրաշալի մեկնաբանութիւնները, որոնք ծայր առին Սայաթ Նովայի «Քամանչա»ով ու վերջ գտան ազգային երգով՝ աշուղ Ֆահրատի «հայ զինուորի սկզբունքը», որ բոլորիս ծանօթ է իբրեւ «Մենք անկեղծ զինուոր ենք»։ Ֆորումականները մթնոլորտէն մեծապէս խանդավառուած շարունակեցին երեկոն ընթրիքի սեղանին շուրջ ու անկէ ետք։
Յիշատակելի օր մըն էր բոլորին համար։
14 Յուլիս, 2017
Համազգայինի Ուսանողական Հաւաքի 7-րդ օրը կոմիտասեան երաժշտութեամբ սկսաւ. այցելեցինք Կոմիտաս վարդապետի թանգարան եւ ծանօթացանք անոր կեանքին ու գործունէութեան։
Այցելեցինք նաեւ նոյն պարտէզին մէջ գտնուող մեր մեծերու պանթէոնը եւ մեր յարգանքի տուրքը մատուցեցինք անոնց՝ Վահան Տէրեանի, Սօս Սարգիսեանի, Պարոյր Սեւակի, Ս. Կապուտիկեանի եւ ուրիշներու։
Ապա ուղղուեցանք Ծաղկաձոր, Տիրամօր մանուկներու ճամբարը, ուր մանուկները մեզ դիմաւորեցին աղով ու հացով եւ բարի գալուստ պոռալով։
Այնքան յուզիչ էր պահը, որ արցունքը եղաւ մեր բարեւի պատասխանը։
Միասնաբար ճաշելէ ետք, սկսանք զանազան խաղերու եւ ուրախ ժամանցի։ Երգերով ու պարով ընթացաւ օրը, եւ մենք հրաժեշտ տուինք այն աննման փոքրիկներուն՝ դարձեալ հանդիպելու յոյսով։
Ծաղկաձորի ճոպանուղին կը սպասէր մեզի կիսա-անձրեւային մթնոլորտով։ Նստանք ճոպանուղի եւ վայելեցինք մեր հայրենիքի գեղատեսիլ բնութիւնը։
Վերադառնալով Երեւան, ընթրեցինք Այնթապ ճաշարանին մէջ եւ այսպիսով աւարտեցինք մեր յիշարժան օրը։
14 Յուլիս, 2018
Երեւանի մէջ իրենց վերջին օրուան ընթացքին, Համազգային Ֆորումի մասնակիցները այցելեցին Ծիծեռնակաբերդ իրենց յարգանքի տուրքը մատուցելու Հայոց Ցեղասպանութեան զոհերուն յիշատակին։
Անոնք նաեւ այցելեցին Ցեղասպանութեան թանգարանը։
Յետոյ, անոնք անցան Եռաբլուրէն, որպէսզի յարգեն Արցախեան պատերազմի ընթացքին զոհուած ազատամարտիկներուն յիշատակը։
Օրը սովորականէն կանուխ աւարտեցաւ, որպէսզի ֆորումականները պատրաստուին Արցախ մեկնելու։
15 Յուլիս, 2015
Խաղ ու պար, երգ ու ծիծաղ, ջերմութիւն ու կանաչութիւն, աղ ու հաց ու մանաւանդ՝ լայն սիրտեր դիմաւորեցին Համազգայինի «Ֆորում»ականները, ծրագրին հինգերորդ օրուան սկիզբը, Ծաղկաձորի «Տիրամայր Հայաստան»ի ճամբարի շէնքին մուտքին։
Անբացատրելի է զգացումը. տարազներ հաքած պատանի աղջիկներ աղ ու հացով դիմաւորեցին բոլորը եւ երկվայրկեանի մէջ, ֆորումի երիտասարդները ձեռք ձեռքի բռնած ճամբարի փոքրիկներուն ու պատանիներուն հետ, շուրջպարի սկսած էին Ծաղկաձորի հրաշալի գեղեցկութեան գիրկը։
15 Յուլիս, 2018
15 Յուլիսին ֆորումականները ճամբայ ելան դէպի Արցախ: Ճանանարհին, անոնք հանդիպեցան Խոր Վիրապ եւ այցելեցին Պարոյր Սեւակի տուն թանգարանը։
Երեկոյեան, ժամանեցին Ստեփանակերտ, ուր ընթրեցին եւ դիտեցին մոնտիալի ախոյեանութեան աւարտական խաղը։
Քնանալէ առաջ, անոնք պտըտեցան Ստեփանակերտի մէջ։
15 Յուլիս, 2019
15 Յուլիս 2019-ին տեղի ունեցաւ Համազգայինի 25-րդ ֆորումի բացման հանդիսութիւնը։
Բացումէն ետք, ֆորումականները խմբային խաղերու ընթացքին աւելի լաւ ծանօթացան իրարու։
Անոնք պտոյտ մը կատարեցին Երեւանի մէջ։
Ծանօթացան Օփերայի շուրջ գտնուող արձաններուն՝ Թումանեան, Սպենդիարեան, Խաչատուրեան, Սարեան, Կոմիտաս, Պապաջանեան եւ Թամանեան։
Աւելի ուշ ֆորումականները երգով ու պարով ճոխ երեկոյ մը անցուցին Ակունք համոյթի մասնակցութեամբ։
Կոմիտաս Վարդապետի ծննդեան 150-ամեակի համերգ (Լիբանան)
Իսկո՛յն, 30 Յունիս 2019-ին, հայ թէ օտար հասարակութիւն մը հրաւիրուած էր` յարգելու ու յաւերժացնելու յիշատակը մեծանուն Կոմիտաս վարդապետի ծննդեան 150-ամեակը:
Այս յարգանքի տուրքը մատուցուեցաւ նոյնինքն Կոմիտասի երաժշտական ստեղծագործութիւններու ունկնդրութեան ընդմէջէն:
Կոմիտաս վարդապետ եղաւ հայ հոգեւոր եւ աշխարհիկ երաժշտական գանձարանը հարստացնող հոգեւորականը, որ իր հանճարեղ, տքնաջան, յամառ ու կրքոտ կամքով շրջեցաւ Արեւմտեան Հայաստանի գիւղերն ու գաւառները` մօտէն հետեւելու գեղջուկներու հոգեբանութեան ու առօրեային:
Ան տարեցներու շրթներէն քաղեց հում, անտաշ, անջատ, կապկպուած երգերը, ետքը կցորդեց ու միաձուլեց զանոնք:
Կոմիտաս վարդապետի գերագոյն մտայղացումը եղաւ փրկել գեղջուկ թէ հոգեւոր երգերը խաթարումէ, օտարամուտ ազդեցութիւններէ, մանաւա՛նդ` շարքիականացումէ ու հայեցի ականջը թունաւորող տեսակաւոր ազդակներէ:
Մանրամասնութիւնները կարդալ այստեղ:
Համազգայինի Գրասէրներու Խմբակի ԺԵ հաւաքին նիւթը՝ Սիպիլ (Գանատա)
Փետրուար 2012-էն մինչ օրս, Համազգայինի Գլաձոր մասնաճիւղի Գրասէրներու Խմբակի հաւաքները յաջողած են մեզ փոխադրել հայ գրականութեան հարուստ անդաստանները, առիթ ընծայելով, որ պահ մը մեր տաղտկալի առօրեայէն հեռանանք ու մտերմիկ պահեր ապրինք մեր գրողներուն հետ...։
Վերանանք Տէրեանի քնքոյշ տողերով, ընբոստանանք Սիամանթոյի հրահրող բանաստեղծութիւններով, սրտակից դառնանք Ահարոնեանի հերոսներուն, ջրդեղուինք ու վերազինուինք Ծառուկեանով, խնդանք, շա՜տ խնդանք մեր Պարոնեանով, վերադառնանք մեր ակունքները Սահեանով ու Դաւթեանով, Թումանեանի խորիմաստ խրատներով մենք մեզ պարուրենք ու վերընձիւղուինք այն բոլոր տաղանդաւոր գրողներով, որոնք ցարդ առանցքը կազմած այս հաւաքներուն։
Կիրակի, 25 Օգոստոս 2013, յետմիջօրէի ժամը 2:30-ն է։ Հակառակ Թորոնթոյի մէջ սովորութիւն դարձած խաչաձեւումներուն, գրասէրներու խումբ մը հաւաքուած է լսելու խոստմնալից Կիլտա Քէպապճեանը. Կիլտա իր նիւթը ընտրած է ման գալով իգական սեռի պատկանող գրողներուն պուրակին մէջ ու հոն, իր ուշադրութիւնը գրաւած է Սկիւտարի ծնունդ՝ Սիպիլը (Զապէլ Ասատուր, 1863-1934)։
Շատ չանցած, գրակալին ետին կ՚անցնի գրական յանձնախումբի եւ գրասէրներու խմբակի անդամ՝ Մեղեդի Մնացականեան, ներկայացնելու համար իր դասընկերուհին՝ Կիլտան։
Կիլտա Քէպապճեան ծնած է Պէյրութ. յաճախած է Ազգային Չաթալպաշեան Վարժարանի եւ Սուրէն Խանամիրեան Ազգային Գոլէճի մանկապարտէզները, ապա իր հայեցի ուսումը շարունակած է Թորոնթոյի ՀՕՄ-ի Ամէնօրեայ վարժարանին մէջ։
Երկրորդական ուսումը ամբողջացուցած է Senator O’Connor College School-ի մէջ, որմէ ետք պատուոյ յիշատակութեամբ ամբողջացուցած է York համալսարանի վարչագիտութեան բաժինը, արժանանալով BBA կոչումին։ Ապա, Կիլտա կեդրոնացած է հաշուագիտութեան վրայ եւ արժանացած է CMA կոչումին. այժմ կը գործէ որպէս վկայեալ հաշուապահ։
Ան գործօն անդամ է Հայ Կեդրոնի յարկին տակ գործող երիտասարդական միութիւններուն։
Կիլտայի ներկայացումը ծայր կ՚առնէ Զապէլ Ասատուրի գրականութեան մասին՝ Արշակ Չօպանեանի խօսքով.- «Հայերէն լեզուի ամենէն նրբենի ու ներդաշնակ բանաստեղծութիւնները գրեց. ժանեակի եւ շղարշի փափկութեամբ տողեր, որոնց հիւսքին մէջ կնոջ մատը կը զգացուի։»
Կիլտայի յստակ առոգանութիւնը արդէն գրաւած է բոլորս։
Ան կ՚անցնի Սիպիլի կենսագրական գիծերուն. Ծնեալ՝ Զապէլ Խանճեան, Սիպիլ «Ազգանուէր Հայուհեաց Ընկերութեան» հիմնադիրներէն էր. ընկերութիւն մը՝ որուն նպատակը եղած է Պոլսոյ եւ գաւառներուն մէջ դպրոցներ բանալ աղջիկներու համար, սակայն Ջարդի ընթացքին, այս ընկերութիւնը նաեւ կազմակերպած է հայ մանուկներու խնամքը։
Սիպիլ տիրապետած է ֆրանսերէնի։
Իր առաջին ամուսնոյն՝ փաստաբան Կարապետ Տոնելեանի մահէն ետք, Սիպիլ կ՚ամուսնանայ գրագէտ՝ Հրանդ Ասատուրի հետ ու միասնաբար կը հրատարակեն «Թանգարան» դասագրքերու շարքը։
Սիպիլ սերունդներ դաստիարակած է որպէս հայ լեզուի արժէքաւոր ուսուցչուհի։
Գրել սկսած է կանուխ տարիքին. իր բանաստեղծութիւններու հաւաքածոն լոյս տեսած է «Ցոլքեր» խորագրին տակ, հրատարակած է «Աղջկան մը սիրտը» վէպը եւ «Կնոջ հոգիներ» պատմուածքներու հատորը։
Սիպիլ նաեւ ունի թարգմանութիւններ եւ յօդուածներու շարք մը, նուիրուած՝ կնոջ յառաջդիմութեան դատին։
Իրապաշտ շրջանի գրողներէն կը նկատուի։
Գալով իր գրական ոճին, Կիլտա կ՚անդրադառնայ Գրիգոր Զօհրապի հետեւեալ բնորոշումին.- «Անոր վիպական գրուածքները բանաստեղծութիւններ են, իսկ բանաստեղծութիւնները՝ վէպեր։»
Սիպիլ ամենէն աւելի ճանչցուած է իբրեւ բանաստեղծ.- Կիլտա ապրումով կը ներկայացնէ Սիպիլի նրբահիւս ստեղծագործութիւններէն՝ «Ծովուն»ը, ուր երեւան կու գան բանաստեղծին գրական ոճի քնքշութիւնն ու անկեղծութիւնը։
Ապա, Կիլտա իր ներկայացումին մէջ կը ներմուծէ երկու հատուած՝ «Անցնելու մօտ» քերթուածէն հատուածներ, որոնց ընդմէջէն կը դրսեւորուին Սիպիլի նկարիչի յատկանիշներն ու բնութեան հետ ունեցած մտերմութիւնը։
Ապա Կիլտա կը փոխադրէ մեզ դէպի մեր դպրոցական տարիները «Հայ լեզուն» բանաստեղծութեամբ, ուր Սիպիլ կ՚ողջունէ, կը պաշտէ ու կ՚օրհնէ իր «մայրենի քաղցրիկ բարբառ»ը։
Սիպիլ կը նկատուի հայ կին գրողներու մեծագոյններէն։
Իր գրական, գեղարուեստական արժանիքներէն անդին, ան մեծ դեր կատարած է ազգային գետնի վրայ, ինչպէս նաեւ որպէս դաստիարակ եւ որպէս հայ կնոջական շարժումի ռահվիրաներէն, շարունակելով ու զարգացնելով գրող, հրապարակախօս՝ Սրբուհի (Վահանեան) Տիւսաբի բացած ուղին։
Հաւաքի աւարտին, ներկաներուն կողմէ կ՚ըլլան կարգ մը ներդրումներ, ապա Մեղեդի շնորհակալութիւն կը յայտնէ Կիլտա Քէպապճեանին, իր բարձրորակ մատուցումին համար եւ գրական յանձնախումբին կողմէ յուշանուէր մը կը յանձնէ իրեն։
Կիլտա իր ուսումնասիրութեամբ, մաքուր լեզուով եւ դիւրահաղորդ ոճով յաջողած է ներկաներուն հետաքրքրութիւնը արթնցնել հայ կին գրողներու, յատկապէս՝ Սիպիլի հանդէպ։
Մեծ է հետաքրքրութիւնը ներկաներուն մօտ. Սիպիլի մասին շատ հարցումներ կան, որոնց պատասխանը անկասկած գիրքերուն խորքը թաղուած է, մեզ մղելով, որ կարդանք, պրպտենք ու առաւել եւս ճանչնանք դէմք մը, որ հրապարակախօս՝ Նազարէթ Պէրպէրեանի բառերով՝ «ոչ միայն ստեղծագործեց, այլեւ մտաւորական շարժում ու գրական հոսանք առաջնորդող ներկայութիւն դարձաւ պոլսահայ իրականութեան մէջ...։»
Թամար Տօնապետեան-Գուզուեան
16 Յուլիս, 2017
Ֆորումի 9-րդ օրը սկսաւ Սարդարապատ այցելութեամբ։
Խումբը յաղթական ոգիով Սարդարապատի երգը երգելով յառաջացաւ դէպի թանգարան, ուր բացատրութիւններ ստացանք առաջնորդի կողմէ Սարդարապատի հերոսական մարտերուն, անոր հերոսներուն եւ յատկապէս Արամ Մանուկեանի մասին։
Թիւֆէքճեան պանդոկի Խարբերդ ճաշարանին մէջ ճաշելէ ետք անհրաժեշտ էր քիչ մը հանգստանալ, որպէսզի մարզական առոյգ ոգիով ուղղուէինք դէպի Կրանտ Սփորթ ակումբ եւ մրցէինք մարզական խումբի դէմ։
Մրցումը տեղի ունեցաւ ընկերային ջերմ մթնոլորտին մէջ, ապա Կրանտ Սփորթի տնօրէնութեան կողմէ ընթրիքի հիւրասիրութիւն տեղի ունեցաւ ի պատիւ Համազգայինին։
Գիշերային զուարճալի պահերէ ետք աւարտեցաւ օրը։
16 Յուլիս, 2019
Ֆորումի 2-րդ օրուան շրջապտոյտը կ'ընդգրկէր տարբեր եւ հետաքրքրական վայրեր։
Ծրագիրը սկիզբ առաւ Սաղմոսավանքէն՝ ութ դարու պատմութիւն ունեցող եկեղեցիէն։
Մեզի կ'ընկերակցէր Փրոֆեսոր Աշոտ Գրիգորեան, որ փոխանցեց հայ ճարտարապետութեան պատմութենէն եւ ի մասնաւորի այս եկեղեցւոյ պատմութենէն ուշագրաւ տեղեկութիւններ, ապա խումբս ուղղուեցաւ տառերու պուրակ, ուր իւրաքանչիւր մասնակից,–սովորաբար,– նկար մը առաւ իր անուան առաջին տառին քով։
Մեր յաջորդ ժամադրավայրը Արագած լեռն էր, իր քարէ լիճով եւ սքանչելի բնութեամբ։ Մասնակիցները Արագածի լանջին դաշտագնացութիւն մը կատարեցին։
Իսկ վերադարձի ճամբուն այցելեցինք Ամբերդը եւ այնտեղ գտնուող Ս. Աստուածածին եկեղեցին, որ Բագրատունեաց հարստութեան մաս կը կազմէ։ Այստեղ եւս մեզի կ'ընկերակցէր Փրոֆեսոր Աշոտ Գրիգորեան։ Ան ներկայացուց բերդի ռազմավարական դիրքը, որուն շնորհիւ բերդը կանգուն կը մնայ մինչ օրս։
Ի վերջոյ խումբս ներկայ գտնուեցաւ Առէն Էմիրսեանի համերգին, ուր ընկերային ջերմ մթնոլորտի մէջ օրը լաւագոյն ձեւով հասաւ իր աւարտին։
17 Յուլիս, 2015
Դաստիարակչական, ստեղծագործական եւ մշակութային շունչով հարուստ օր մըն էր համազգայինի Ֆորումին եօթներորդ օրը, որ ծայր առաւ Հայաստանի հանրային հետուստակայանի Հ1 եթերի անձնակազմին հետ հարցազրոյցով մը, որուն մասնակցեցան Ֆորումականներէն՝ Լոռի Սարգիսեան եւ Ֆորումի վարիչներէն՝ Թամար Տօնապետեան Գուզուեան։
Խումբը այցելեց Երեւանի Պետական Համալսարան, ուր ընդհանուր նախագահ ու պատմաբան՝ Դոկտ. Արամ Սիմոնեան իր սուղ ժամանակէն տրամադրեց Համալսարանին մասին տեղեկութիւններ փոխանցելու, հետաքրքրութիւն արթնցնելով շատերու մէջ հոն դասաւանդուող ծրագիրներուն մասին։
Խօսք առին նաեւ Դոկտ. Լիլիթ Գալստեան, որ յիշեցուց ներկաներուն Համազգայինի յառաջացուցած հայերէնի ուսուցիչներ, կրթական մշակներ պատրաստելու մագիստրոսի ծրագիրին մասին ու Դոկտ. Հրանդ Մարգարեան, որ դասապահերու փոխանակումներուն մասին հակիրճ տեղեկութիւններ փոխանցեց։
Ապա հայագիտական հետազօտութիւններու բաժնի փոխ-տնօրէն՝ Դոկտ. Մհեր Յովհաննիսեանի առաջնորդութեամբ ֆորումականները լսեցին առցանց հեռաուսուցման ծրագիրին մասին տեղեկութիւններ ու շրջեցան զանազան սենեակներ, օրինակ՝ հայոց պատմութեան հետ առնչուող հետազօտութիւններու թուայնացման սենեակ, հայ-օսմանական յարաբերութիւններու, հայ-քրտական յարաբերութիւններու եւ այլ սենեակներ, ուր հետազօտութիւններու հետ առնչուող աշխատանքներ կը կատարուին։
Խումբը այցելեց նաեւ տեղւոյն թանգարանը, ուր բացատրութիւններ ստացաւ հոն գտնուող զանազան նիւթերուն վերաբերեալ, ներառեալ՝ լրիւ պատ մը, ուր հայ արցախեան պատերազմին իրենց կեանքը նուիրաբերած ԵՊՀ.-ի աշակերտներուն եւ դասախօսներուն լուսանկարները տեղադրուած են. մէջերնին՝ Մհեր Ջուլհաճեան, Թաթուլ Կրպէյեան, Պետօ…։
Դոկտ. Մհեր Յովհնաննիսեան նաեւ առաջնորդեց խումբը դէպի Ցեղասպանութեան պուրակը, ուր ամիսներ առաջ տեղի ունեցած էր քանդակներու քօղազերծում։
17 Յուլիս, 2016
Համազգայինի Ուսանողական Հաւաքի (ֆորում) երկրորդ օրուան թեման հայ ճարտապետութիւնն էր։
Օրուան ընթացքին մասնակցողներուն ընկերացաւ հայ ճարտարապետութեան հանրայայտ մասնագէտներէն՝ Դաւիթ Քերթմէնճեան։
Սաղմոսավանքի շուրջ, Քերթմէնճեան բացատրութիւններ տուաւ տարածաշրջանին եւ Սաղմոսավանքը իբրեւ օրինակ բերելով, հայ ճարտարապետութեան զանազան ժամանակաշրջաններուն, խաչքարերու եւ արձանագրութիւններու մասին։
Դէպի Արագած պտոյտը մեր առջեւ պարզեց հայկական լեռնաշխարհի գեղեցկութիւնը. Արագած լերան լանջին, Քարէ լիճին շուրջ բնութեան մէջ ճաշելէ ետք, ֆորումականները ուղղուեցան դէպի Ամբերդ. միջնաբերդին շուրջն ու գագաթը իրենց ժամանակը անցընելէ ետք, սեղմ վայրկեաններու մէջ Քերթմէնճեան բացատրութիւններ տուաւ Ամբերդի կառուցման եւ տարածքը գտնուող եկեղեցւոյ մասին։
Ընթրիքէն ետք, ֆորումի մասնակիցները վայելեցին Երեւանի գիշերային կեանքը եւ տօնեցին մասնակիցներէն մէկուն ծննդեան տարեդարձը։
17 Յուլիս, 2019
17 Յուլիսը ֆորումի 3-րդ օրն էր։
Մեր այցելութեան առաջին վայրը ԵՊՀ-ն էր, ուր ֆորումականները հանդիպում ունեցան համալսարանի Ռեկտոր Գեղամ Գէորգեանի հետ։ 
Գէորգեան անդրադարձաւ Համալսարանի հիմնադրութեան, պատմութեան եւ ստորաբաժանումներուն։ Ընթացքին, մասնակիցները զիրենք յուզող լուսաբանական հարցումներ ուղղեցին։
ԵՊՀ-ի շրջապտոյտը աւարտելէ ետք, մասնակիցները ուղղուեցան Ջիւանու Անուան Աշուղական Դպրոց, ուր ոգեւորութիւնը մեծ էր, թէ՛ մասնակիցներուն եւ թէ ներկայացնողներուն։ Փրոֆեսոր Թովմաս Պօղոսեան մանրամասն բացատրութիւններ տուաւ հայ աշուղներու կենսագրականներուն, անոնց տարած աշխատանքին, ինչպէս նաեւ՝ հայկական նուագարաններուն եւ մեր պատմութեան մէջ անոնց ունեցած արժէքին մասին։
Մշակութային արժէքներու ծանօթացումը ծաւալեցաւ ամբողջ օրուան ընթացքին, յաջորդ ժամադրավայրը Մեսրոպ Մաշտոցի Անուան Մատենադարանն էր։
Ֆորումի խորհրդանիշ՝ Սասունցի Դաւիթին արձանին քով լուսանկարուելով վերջ գտաւ օրուան ծրագիրը։
Աւելի ուշ տեղի ունեցաւ ընթրիք, եւ խումբը ներկայ գտնուեցաւ Կասկատ համալիրի մէջ տեղի ունեցող Ճազ երգերու համերգին։
20-ամեայ ճամբայ կտրած «Կարկաչ»-ի յաղթական համերգը (Լիբանան)
«Կարկաչ» մանկական եւ պատանեկան երգչախումբի հիմնադրութեան 20-ամեակի համերգը կայացաւ Շաբաթ, 6 մայիս 2017-ին, երեկոյեան ժամը 7:00-ին, Պէյրութի ամերիկեան համալսարանի «Էսեմպլի Հոլ»-ին մէջ` խմբավարութեամբ Զաքար Քէշիշեանի եւ ընկերակցութեամբ դաշնակահար Լիանա Յարութիւնեանի: Համերգը տեղի ունեցաւ Լիբանանի հայոց թեմի առաջնորդ Շահէ եպս. Փանոսեանի հովանաւորութեամբ եւ Համազգայինի Լիբանանի Շրջանային վարչութեան կազմակերպութեամբ:
Բազմաթիւ հիւրերու եւ մշակութասէր հանդիսականներու կողքին ձեռնարկին ներկայ էին նաեւ «Կարկաչ» երգչախումբի իրերայաջորդ նախկին վարչութիւններէն անդամներ եւ նախկին կարկաչականներ:
Բացման խօսքով հանդէս եկաւ Սթեֆանի Պալթայեան:
Ան ըսաւ, որ անցնող 20 տարիներուն երգչախումբը կարեւոր ներդրում ունեցած է նոր սերունդի երաժշտական դաստիարակութեան մարզին մէջ` պատրաստելով եւ ներկայացնելով 30 համերգներ:
Ան յայտնեց, որ «Կարկաչ»-ի տարազով առնուազն մէկ անգամ բեմ բարձրացած են 800 պատանիներ, յատկապէս «Կարկաչ»-ի եւ Շուշիի «Վարանդա» երգչախումբին համար ծնած են շուրջ 100 նոր երգեր:
Տարեկան, Ամանորի եւ Ս. Ծննդեան համերգներուն, ինչպէս նաեւ ընթացիկ ձեռնարկներու ժամանակ երգչախումբը կատարած է մօտաւորապէս 600-ի հասնող երգեր եւ ելոյթներ տուած է Հայաստանի, Արցախի եւ Կիպրոսի մէջ:
Միշտ հրաւիրուած է մասնակցելու «Պէյրութ Չենց» փառատօնին եւ Լիբանանի միջազգային երգչախմբային փառատօնին` դառնալով Լիբանանի օտար երաժշտական շրջանակներուն մէջ ալ հայութիւնը ներկայացնող երգչախումբ:
Իր խօսքի աւարտին Պալթայեան նշեց, որ 20-ամեայ աշխատանքը իրականացած է շնորհիւ մշակութային գործին ու առաքելութեան հաւատացող համազգայնականներուն, բարեկամներուն, բարերարներուն, ծնողներուն, դաշնակահարներուն եւ հիմնադիր գեղարուեստական խմբավար, ղեկավար մայեսթրօ Զաքար Քէշիշեանին:
20 տարի անընդմէջ «Կարկաչ»-ը մնացած է եւ պիտի շարունակէ մնալ պատնէշի վրայ սփիւռքի սիրտը հանդիսացող Լիբանանի մէջ:
2014-2018 Դ. լիակազմ ժողով
23, 24 եւ 25 Սեպտեմբեր 2017-ին, Երեւանի մէջ գումարուեցաւ Համազգայինի Կեդրոնական Վարչութեան 2014-2018 քառամեակի 4-րդ լիակազմ ժողովը։
Առաջին հերթին, ժողովը ունկնդրեց շրջաններու գործունէութեան տեղեկագրական զեկուցումները եւ գոհունակութեամբ հաստատեց, թէ Համազգայինի կազմակերպական միաւորներու ցանցը հետզհետէ աճ կ՛արձանագրէ, եւ երիտասարդականացման աշխատանքները յաջող ընթացքի մէջ են։
Առոյգ են Հիւսիսային Ամերիկայի երեք շրջաններու եւ Միջին Արեւելքի Շրջանային վարչութիւնները, եւ կ՚աշխատին ժրաջանօրէն. սակայն միւս կողմէ, յաւելեալ կազմակերպական ճիգ եւ ուշադրութիւն կը պահանջեն Եւրոպայի կարգ մը կառոյցները եւ Հարաւային Ամերիկայի շրջանները, որոնց կաղացումներու վերացումը Կեդրոնական Վարչութեան օրակարգի կարեւոր խնդիրներէն է, զանոնք կազմակերպ վիճակի հասցնելու համար։
Կրթական խնդիրներու գլխուն տակ, ժողովը զբաղեցաւ Կեդրոնական Վարչութեան հովանիին տակ գործող կրթական հաստատութիւններու վարչական եւ ուսումնական խնդիրներով։
Տեղի ունեցաւ Պէյրութի Մ. եւ Հ. Արսլանեան Ճեմարանի, Մարսիլիոյ Ճեմարանի եւ Սիտնիի Արշակ եւ Սօֆի Գոլստըն Ճեմարանի հայեցի դաստիարակութեան խնդիրներու քննութիւնը եւ վարչական աշխատանքներու պարզած պատկերներու ուսումնասիրութիւնը, ընդ որում այդ հաստատութիւններու տնօրէններուն աշխատանքներու գնահատականը եւ պիւտճէական խնդիրներու յառաջիկայ հաւանական զարգացումներու հետեւանքով՝ դիմագրաւելի կացութեանց նախապատրաստութիւնը։
Ապա ժողովը կատարեց Փարիզի Համազգային-Թարգմանչաց վարժարանի ուսումնական թէ վարչական կարիքներու քննութիւնը, եւ որոշեց շարունակել իր յանձնառութիւնը այդ հաստատութեան նկատմամբ։
Անդրադառնալով սփիւռքի հայկական վարժարաններուն համար հայերէնի դասաւանդ ապագայ ուսուցիչներու պատրաստութեան ծրագրին, ժողովը որոշեց յաւելեալ քարոզչական թափ տալ Երեւանի Պետական Համալսարանին հետ Համազգայինի գործակցութեամբ իրականացուող հայագիտութեան մագիստրոսական եւ դպրոցական վարչագիտութեան ծրագիրներուն։
Ժողովը գոհունակութեամբ հաստատեց, որ այս ծրագիրը արդէն իսկ տուած է իր առաջին հունձքը, եւ երկու ուսուցիչներ սկսած են սփիւռքի երկու տարբեր գաղութներու մէջ իրենց ուսուցչական ծառայութեան։
Ժողովը առանձնաբար քննեց նաեւ իր այլ հաստատութիւններուն՝ «Վահէ Սէթեան» տպարանին, Հրատարակչատան եւ «Լիւսի Թիւթիւնճեան» ցուցասրահին անցնող տարուան գործունէութեան համարատուութիւնը եւ կարեւոր նկատեց հրատարակչական մարզին մէջ արդիականացման միջոցներու որդեգրման անհրաժեշտութիւնը։
Անդրադառնալով «Բագին» գրական հանդէսին, ժողովը իր գոհունակութիւնը յայտնեց խմբագիրին եւ խմբագրական խորհուրդին կատարած աշխատանքին եւ երիտասարդներու ներգրաւման ջանքերուն առնչութեամբ, ինչպէս նաեւ անհրաժեշտ նկատեց հրատարակութեան յաւելեալ ծանօթացումը հանրութեան լայն շրջանակներուն։
Կազմակերպական գրասենեակներու օրակարգով, ժողովը քննեց Արցախի մէջ Համազգայինի նորահաստատ գրասենեակի գործունէութեան ծիրը, աշխատանքի հնարաւորութիւնները եւ Արցախի մշակութային կեանքի զարգացման մէջ Համազգայինի դերակատարութեան կարելիութիւնները։
Ժողովը որոշեց նմանօրինակ գրասենեակ մը Ջաւախքի մէջ եւս հաստատել։ Ինչ կը վերաբերի Պէյրութի եւ Հայաստանի գրասենեակներուն, անոնց գործունէութիւնը գնահատուեցաւ, իսկ Հիւսիսային Ամերիկայի գրասենեակին վերաբերեալ, ժողովը որոշեց յաւելեալ յստակութիւն մտցնել Համազգայինի Հիմնադրամներու Կեդրոնական Մարմնի գործելաձեւին եւ աշխատանքներուն ծիրին մէջ, որպէսզի արդիւնաւէտ դառնայ Հիւսիսային Ամերիկայի գրասենեակի գործունէութիւնը։
Ելեկտրոնային սարքերով մանկական խաղերու պատրաստութեան աշխատանքներու յաջողութիւնը գնահատելով, որոշուեցաւ ծաւալել աշխատանքը, նոր թափ տալով մանուկներու գործածութեան համար պատրաստուած առարկաներու արտադրութեանց։
Ժողովը նաեւ որոշեց հայերէն սորվեցնող մանկական խաղերը անվճար տրամադրել բոլորին, անոնց լայն տարածում տալու առաջադրութեամբ։
Յաջորդաբար քննուեցաւ համացանցային երիտասարդական հարթակի նախապատրաստական աշխատանքներու տեղեկագրութիւնը, ինչպէս նաեւ այդ ծրագիրը փութով երիտասարդութեան տրամադրելի դարձնելու յաջորդ հանգրուաններու ճշդումը։
Վերջապէս, ժողովը երկարօրէն քննարկեց Համազգայինի 90-ամեակի նշման օրակարգը։
Խորհրդածելով Համազգայինի տարեդարձը համագաղութային հարթակով տօնակատարելու կարելիութիւններու մասին, ժողովը կայացուց կարգ մը որոշումներ, որոնցմէ են ԵՊՀի հետ գործակցաբար գիտաժողովի մը կազմակերպումը, մշակութային յատուկ ելոյթներու հովանաւորութիւնը կամ կազմակերպումը, Համազգայինի գործունէութեան քարոզչութիւնը կատարելու կոչուած այլեւայլ նախաձեռնութիւններու ծրագրաւորումը, ինչպէս նաեւ Համազգայինի 8-րդ Պատգամաւորական Ժողովի կայացումը 18-19-20-21 Մայիս 2018-ին Երեւանի մէջ։
Համազգային Հայ Կրթական եւ Մշակութային Միութեան
Կեդրոնական Վարչութիւն
Պէյրութ, 30 Սեպտեմբեր 2017
Համազգայինի «Վահէ Սէթեան» հրատարակչատան 2015 տարեշրջանի հունձքի ներկայացում (Լիբանան)
Չորեքշաբթի, 23 Դեկտեմբեր 2015-ի, երեկոյեան ժամը 7:30-ին, Համազգայինի «Լիւսի Թիւթիւնճեան» պատկերասրահին մէջ տեղի ունեցաւ հանդիպում-հաւաք մը` Համազգայինի «Վահէ Սէթեան» հրատարակչատան 2015 տարեշրջանի հունձքի արժեւորման առիթով, ներկայութեամբ մտաւորականներու, գրողներու եւ ընթերցասէրներու խմբակի մը:
Հանդիպումին բացման խօսքով հանդէս եկաւ Համազգայինի «Վահէ Սէթեան» հրատարակչատան տնօրէն Յակոբ Հաւաթեան:
Ան բարեմաղթութիւններով ողջունեց ներկաները Նոր տարուան սեմին եւ ըսաւ, որ հակառակ անցնող տարուան տնտեսական ու ապահովական ծանր պայմաններուն` «Վահէ Սէթեան» հրատարակչատունը, տպարանը, գրատարածը, գրախանութը եւ «Լիւսի Թիւթիւնճեան» ցուցասրահը աշխուժօրէն շարունակած են իրենց աշխատանքները եւ առաքելութիւնը:
Ան համառօտ ձեւով ներկայացուց միամեայ իրագործումները եւ յայտնեց, որ հրատարակչատան գանձարանը հարստացած է աւելի քան 20 գիրքով եւ 10-է աւելի վերահրատարակութիւններով, իսկ ցուցասրահին մէջ կազմակերպուած են 11 ցուցահանդէսներ:
Ան անդրադարձաւ Համազգայինի հրատարակչատան 85-ամեակին, որ պիտի նշուի 2016-ին. այս առիթով Յակոբ Հաւաթեան ըսաւ, որ 85 տարիներ հայ գիրին, գրականութեան եւ գիրքին նկատմամբ ցուցաբերուած գուրգուրոտ վերաբերմունքը եւ արեւմտահայ գրականութեան ձեռք բերուած հարուստ շտեմարանը հարստութիւն են բովանդակ հայութեան:
Ան երախտագիտութիւն յայտնեց հրատարակչատան հիմնադիրներուն, հեղինակներուն, մեկենասներուն, որոնց հաւաքական ճիգին արգասիքն է նորօրեայ իրագործումները, ապա աւարտեց իր խօսքը մաղթելով, որ Համազգայինը շարունակէ իր երթը` հաւատալով հոսանքն ի վեր թիավարելու կոչումին, հայ հոգեմտաւոր արժէքներու պահպանման, հայ ժողովուրդի արժէքային համակարգի եւ հայութեան գոյերթի յառաջընթացի երաշխիքներու հզօրացման:
Մանրամասնութիւնները կարդալ այստեղ:
«Թորոս Ռոսլին» կերպարուեստի դպրոցի աշակերտներու 2017-2018 տարեշրջանի տարեկան ցուցահանդէս (Լիբանան)
Կազմակերպութեամբ Համազգայինի Գեղարուեստի դպրոցներու խնամակալութեան եւ տնօրէնութեան, Ուրբաթ, 15 Յունիս 2018-ի երեկոյեան ժամը 7:00-ին տեղի ունեցաւ «Թորոս Ռոսլին» կերպարուեստի դպրոցի աշակերտներուն 2017-2018 տարեշրջանի տարեկան ցուցահանդէսին բացումը «Աղբալեան-ՀՄԸՄ» մարզամշակութային համալիրի մուտքի մեծ սրահին մէջ, ներկայութեամբ աշակերտներուն, ծնողներուն եւ արուեստասէր բազմութեան:
«Թորոս Ռոսլին» կերպարուեստի դպրոցի պատասխանատու Վազգէն Մուղալեան բարի գալուստ մաղթելէ ետք ներկաներուն, հակիրճ ձեւով զեկուցական մը ըրաւ ընթացաւարտ տարեշրջանի աշակերտներուն սորված նիւթերուն, աշխատելաձեւին եւ արտադասարանային ձեռնարկներու մասնակցութեան եւ ակադեմիային կողմէն կազմակերպուած աշխատանքային պտոյտներուն մասին:
Նաեւ անդրադարձաւ յառաջիկայ տարեշրջանին համար նկատի առնուած աշխատանքներուն, որոնք պիտի գան ամրապնդելու աշակերտին մէջ իր սորվածը եւ աւելի հետաքրքրական դարձնելու անոր աշխատանքը ակադեմիայէն ներս:
21 Յուլիս, 2014
21 Յուլիսին, հաւաքի մասնակիցները այցելեցին Երեւանի պետական համալսարան եւ հանդիպում ունեցան համալսարանի նախագահ Արամ Սիմոնեանի հետ:
Հանդիպումին ընթացքին Սիմոնեան խօսեցաւ համալսարանի բաժանմունքներուն, այլ համալսարաններու հետ համաձայնագիրներու, ինչպէս նաեւ հայագիտական ճիւղերու մասին:
Ֆորումականները ուղղեցին շարք մը հարցումներ եւ հետաքրքրութիւն ցուցաբերեցին ապագային Հայաստանի մէջ ուսանելու գծով:
Հանդիպումի աւարտին մասնակիցները այցելեցին համալսարանի թանգարանը:
Ապա, խումբը այցելեց Երեւանի Ճատրակի տուն եւ ծանօթացաւ անոր գործունէութեան:
Ճաշի դադարէն ետք, ֆորումականները լսեցին շահեկան դասախօսութիւն մը լրագրող Թաթուլ Յակոբեանի կողմէ` «Հայկական ժառանգութիւնը Ջաւախքի եւ արդի Վրաստանի մէջ» խորագիրով:
Դասախօսը զեկուցեց համշէնահայութեան, Աբխազիոյ, Ջաւախքի եւ ընդհանուր առմամբ Վրաստանի հայկական համայնքին մասին` անդրադառնալով շրջանի քաղաքական եւ ժողովրդագրական պատկերին:
Իսկ երեկոյեան, ֆորումականները ներկայ գտնուեցան քարաօքէի երեկոյի մը եւ ճոխ մթնոլորտի մէջ հաճելի ժամանակ անցուցին:
250 մասնակիցներ՝ Գօլստըն Ճեմարանի 25-ամեակի քայլարշաւին
Համազգայինի Գօլստըն Ճեմարանի աւելի քան 250 ծնողներ, մեծ հայրեր եւ մեծ մայրեր, բարեկամներ, ուսուցիչներ, շրջանաւարտներ եւ աշակերտներ Կիրակի, 16 Հոկտեմբեր 2001-ին մասնակցեցան քայլարշաւի մը՝ նշելու համար Ճեմարանին 25-ամեակը։
Քայլարշաւը, որուն մեկնարկը կատարուեցաւ Ռայտի մէջ եւ որ աւարտեցաւ Սիտնիի Օփերայի Տան մօտ, կազմակերպուած էր Ճեմարանի Ծնողներու եւ Բարեկամներու Միութեան կողմէ եւ յատուկ կերպով համակարգուած էր Ճեմարանի ծնողներէն Յակոբ Պօղոսեանի կողմէ։
Սկզբնապէս ծրագրուած էր, որ 25 կամաւորներ քալեն 25քմ՝ նշելու Ճեմարանին 25-ամեակը եւ Ճեմարանին ֆոնտին համար հաւաքելու 25000 տոլար։
Իր ունեցած մեծ արձագանգին շնորհիւ, նախաձեռնութիւնը շուտով վերածուեցաւ աւելի մեծ տարողութեամբ քայլարշաւի մը, բաղկացած՝ երեք հանգրուանէ։
Առաջին հանգրուանին մասնակցեցան 25 քալողներ, որոնք ճամբայ ելան Ռայտի Սանթա Ռոզա Փարքի ՀՄԸՄ-Նայիրի կեդրոնէն եւ ուղղուեցան դէպի Ուիլոպիի Հայկական Կեդրոնը։
Քայլարշաւին նախորդող շաբթուան ընթացքին Ռայտէն մինչեւ Սիտնիի Օփերայի Տուն քալողներուն թիւը կրկնապատկուեցաւ եւ հասաւ յիսունի։
Ռայտէն ճամբայ ելած ծնողներուն, մեծ հայրերուն եւ մեծ մայրերուն, շրջանաւարտներուն, աշակերտներուն եւ Ճեմարանի բարեկամներուն միացած էին Ճեմարանի տնօրէնուհի Քարոլին Պլանտընը եւ ուսուցիչներ Էտի Տէմիրճեան, Սէլի Պէնտ, Վիքի Վարդանեանզ, Քարին Մովսիսեան, Պիլ Մանթոփուլոս, Կրէկ Չահրոզեան, Հայկ Լէփէճեան, Այտա Սարեան եւ Պէթի Մարաշլեան, ինչպէս նաեւ Ճեմարանի խնամակալութեան անդամներ։
Ճեմարանի կառավարիչ Փէթրիք Մըք Հյու կը համակարգէր Քայլարշաւին հետ կապուած պատրաստութիւնները եւ քայլարշաւին մասնակիցներուն անհրաժեշտ պարագաները, որոնց մաս կը կազմէր Ճեմարանին համար նոր ձեռք բերուած փոքր փոխադրակառքը։
Ծրագրուած էր, որ Քայլարշաւին մեկնարկի ազդանշանը տար Ռայտի քաղաքապետ Արթին Էքմէքճեանը, որ սակայն հիւանդութեան պատճառով չկրցաւ ներկայ գտնուիլ։
Քայլարշաւին մասնակիցները Ռայտէն ճամբայ ելան կանուխ առաւօտեան՝ շատ լաւ եղանակով եւ քայլարշաւի այլ մասնակիցներուն կողմէ մեծ խանդավառութեամբ դիմաւորուեցան երկու ժամ ետք՝ Հայկական Մշակութային Կեդրոնին մէջ։
Փոխադրամիջոցի նախարար եւ Ուիլոպիի անդամ Գլատիս Պէրէճիքլեան հանդէս եկաւ կարճ խօսքով մը, որմէ ետք աշակերտներուն առաջնորդութեամբ բոլորը արտասանեցին Տէրունական Աղօթքը։
Քայլարշաւի մասնակիցներուն քանակը բազմացաւ երկրորդ հանգրուանին եւ ներառեց աւելի մեծ թիւով ծնողներ եւ տարիքով աւելի փոքր աշակերտներ, որոնք քալեցին Ուիլոպիէն մինչեւ Քիրիպիլլի։
Երբ երկրորդ հանգրուանի քալողները հասան Քիրիպիլլի, մասնակիցներուն թիւը ադէն իսկ բարձրացած էր 250-ի։
Այստեղ արդէն բոլորը, մեծ թէ փոքր, միացան եւ քալեցին Սիտնիի փառահեղ Հարպըր Պրիճի վրայէն դէպի պատմական Ռոքս եւ ապա՝ Սիտնիի Օփերայի Տունը, ուր բոլորը հաւաքուեցան խմբանկարի համար։
Յոգնած, բայց յաղթական քալողները ապա ուղղուեցան մօտակայքը գտնուող Սիտնիի բուսաբանական պարտէզը, հանգստանալու եւ ընտանիքներով ճաշելու համար՝ վայելելով պայծառ օդը եւ նաւահանգիստի գեղեցիկ տեսարանը։
Պաշտօնական հակիրճ հանդիսութեան ընթացքին յատուկ շնորհակալութեան խօսքեր արտասանուեցան պաշտօնական հովանաւորներուն՝ գլխաւոր հովանաւոր Տէր եւ Տիկին Արա Քոփուշեաններուն (onlinelighting.com.au), Տէր եւ Տիկին Սարգիս Տէր Պետրոսեաններուն (Քլէսիք ուոչըզ), Տէր եւ Տիկին Սագօ Նալպանտեաններուն, Տէր եւ Տիկին Յակոբ Պօղոսեաններուն, Տէր եւ Տիկին Յակոբ Տէր Թաթէոսեաններուն, Տէր եւ Տիկին Յովհաննէս Մանուկեաններուն, ինչպէս նաեւ՝ անխոնջ կազմակերպիչներուն։
Քայլարշաւին մասնակիցները այս շաբաթ պիտի հաւաքեն իրենց մասնակցութեան հովանաւորութեան սակերը, ինչպէս նաեւ՝ յաւելեալ հովանաւորութիւններ։
Հաճեցէք Ձեր նուիրատուութիւններով քաջալերել զիրենք եւ մեր Համայնքի Դպրոցը։
Համազգայինի Արշակ եւ Սօֆի Գօլստըն Ճեմարանի 25-ամեակին նուիրուած յառաջիկայ մեծ իրադարձութիւնը պիտի ըլլայ կալա ընթրիք մը՝ կազմակերպուած Համազգայինի Շրջանային Վարչութեան կողմէ եւ որ տեղի պիտի ունենայ 12 Նոյեմբեր 2011-ի երեկոյեան ժամը 6-ին Քոնքուրս Չաթսուուտի մէջ (409 Վիքթորիա Էվընիյու, Չաթսուուտ։)
Տոմսերը ապահովելու համար կը խնդրուի հեռաձայնել Ճեմարան՝ 9970 6984 թիւին։
Վաստակաշատ արուեստագէտ-երգահան եւ երաժշտագիր Բարսեղ Կանաչեանին եւ անոր նուիրուած գիրքին նուիրուած հանդիսութիւն (Լիբանան)
Ուրբաթ, 17 Մարտ 2017-ի երեկոյեան ժամը 8:00-ին, Ազգային առաջնորդարանի «Երջօ Սամուէլեան – Եռագոյն» սրահին մէջ` հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի, կազմակերպութեամբ Համազգայինի Լիբանանի Շրջանային վարչութեան եւ գործակցութեամբ Հայկազեան համալսարանի հրատարակչատան, տեղի ունեցաւ «Բարսեղ Կանաչեան (1885-1967). Կեանքի մը երաժշտացումը» խորագիրով գիրքին շնորհահանդէսը:
Համազգայինի Լիբանանի Շրջանային վարչութեան անունով բացման խօսքը արտասանեց Թամար Սնապեան-Սուրճեան, որ հրաւիրեց ներկաները մէկ վայրկեան յոտնկայս լռութեամբ յարգելու յիշատակը «Բարսեղ Կանաչեան» երաժշտական քոլեճի նախկին տնօրէն եւ ջութակի ուսուցիչ Աշոտ Ճենտերէճեանին:
Անդրադառնալով հանդիսութեան նպատակին` Թամար Սնապեան-Սուրճեան ըսաւ, որ վարչութիւնը կը միտի յարգանքի տուրք մատուցել հայ երգարուեստի երկնակամարին վրայ իր անջնջելի դրոշմը ձգած մեծանուն Բարսեղ Կանաչեանին` անոր մահուան 50-ամեակին առիթով, ինչպէս նաեւ լոյս սփռել «Բարսեղ Կանաչեան. Կեանքի մը երաժշտացումը» գիրքին վրայ:
Ապա «Բ. Կանաչեան» քոլեճի ուսուցիչ, սոփրանօ Շողիկ Թորոսեան կատարեց «Ալվարդի երազը» եւ «Օրօր» ստեղծագործութիւնները` դաշնակի ընկերակցութեամբ դարձեալ քոլեճի ուսուցիչ Յասմիկ Գասպարեանի:
Հայոց Ցեղասպանութեան 100-ամեակի սեմին, երկրորդ հրատարակութեամբ Համազգայինի «Վահէ Սէթեան» հրատարակչատունէն լոյս տեսաւ Հայկազուն Եափուճեանի «Տառապանքի եւ յոյսի ապրումներ» գիրքը, որ հեղինակին կողմէ յուշապատում մըն է, ուր կը նկարագրէ Եոզկատի շրջանի գիւղերուն մէջ ցեղասպանութեան ահաւորութիւնը եւ ցեղասպանութենէն ետք հայ բնակչութեան պարզած վիճակը, ապա կը փոխանցէ որբանոցներուն մասին համապարփակ տեղեկութիւններ լիբանանահայ գաղութի մէկ կարեւոր թաղին՝ Էշրէֆիէի հաստատման, ազգային կեանքի կազմակերպման ու շրջանի եկեղեցական, կրթական եւ միութենական կառոյցներու մասին լայն նկարագրութիւն:
Համերգ՝ նուիրուած Բարսեղ Կանաչեանի ծննդեան 125-ամեակին (Գանատա)
Համազգային Հայ Կրթական եւ Մշակութային Միութեան Սանահին մասնաճիւղի նախաձեռնութեամբ եւ կատարողութեամբ Համազգայինի «Քնար» երգչախումբին, նշուեցաւ երգահան-երաժիշտ Բարսեղ Կանաչեանի ծննդեան 125 ամեակը Կիրակի, 12 Յունիսին:
Համերգին առաջին իսկ երգէն, կարելի էր նոյնիսկ ոչ միայն զգալ, այլ շնչել ու շօշափել ա՛յն հսկայ ճիգն ու լաւագոյնին ձգտելու հաստատակամութիւնը, զորս խմբավարը՝ Վարուժան Մարգարեանը, ի գործ դրած էր երգչախումբը օժտելու երգեցողական արուեստով:
Եւ յաջողա՛ծ էր:
Երգերը, հոգեպարար իրենց բոյրովը կը լեցնէին ունկնդիրներուս հոգիներն ու յիշատակներով օրօրուող մտքերը:
Կանաչեանը Կոմիտասի աշակերտած չորս սաներէն ա՛յն եղած է, որ հաւատարմօրէն Վարպետին յօրինած կամ հաւաքած ժողովրդական երգերը հայկական ոճով ամրագրելու արուեստը դարձուցած է ի՛րը:
Առանց Հայաստան աշխարհը տեսած ըլլալու, Կոմիտասէն լսածներով իր մտապաշարը սնուցած է անկէ ժառանգածով եւ հաւատարիմ մնացած է իր Վարպետին:
Քնար երգչախումբին ղեկավար՝ Վարուժան Մարգարեանը ա՛յդ իսկ նկատառումով եւ նաեւ որպէզի այդ կապը զգալի դառնայ նաեւ ունկնդիրին, Կոմիտասի «Հով արէք»-ովն ու «Ոհ ինչ անոյշ»-ով կը բանայ յայտագիրը:
«Քնար» երգչախումբի յանձնախումբին կողմէ լաւ մտածուած նորութիւն էր մեծ երաժիշտին ապրած կեանքին դրուագներով համեմել իր յիշատակին նուիրուած այս համերգը, զինք ճանչցնելու, իր ժողովուրդին զաւակներուն մտերմացնելու միտումով:
Արդարեւ, համերգին զուգընթաց, Համազգայինի Կեդրոնական Վարչութեան կողմէ Կանաչեանի 125-ամեակին առթիւ, Երեւանի մէջ պատրաստուած տեսերիզէն ընտրուած բաժիններ, չորս անգամ եկան հանդիսատեսը աւելի մօտէն ծանօթացնելու Բարսեղ Կանաչեան մարդուն, երաժիշտին, մանկավարժին եւ ընտանիքի հօր ապրումներուն, անոր գտած ազգային եւ միջազգային ընդունելութեան, բաւական թիւ կազմող պատուոյ շքանշաններուն, բայց մանաւանդ՝ անոր կազմած «Գուսան» երգչախումբին, (ի միջի այլոց՝ 300 անդամ կը հաշուէր) եւ անոր խաղացած մեծ դերին թէ՛ Կանաչեանի կեանքին մէջ եւ թէ՛ Սփիւռքի հայ ինքնութեան կազմաւորման առնչութեամբ:
Համերգի առաջին բաժնին մաս կը կամէին նաեւ Կանաչեանի հռչակաւոր եւ շատ սիրուած «ռոմանս» մեներգներէն՝ «Ուռին», խօսք՝ Յ. Թումանեանի, մեներգող՝ Լաուրա Պէրպէրեան, «Ալվարդի Երազը», խօսք՝ Վ. Միրաքեանի, մեներգող՝ Հիլտա Օգումուշեան, «Ծով աչեր», խօսք՝ Ա. Իսահակեանի, մեներգող՝ Աստղիկ Էսմերեան, եւ զուգերգ մը, «Ցայգերգ», մեներգողներ՝ Աստղիկ Էսմէրեան եւ Հիլտա Օգումուշեան:
Արժէ յիշել, որ «Ցայգերգ»-ի դաշնաւորումը (երկրորդ ձայնը) յօրինումն է «Քնար» երգչախումբի նախկին խմբավարներէն՝ Պետրոս Շուժունեանի:
Կանաչեանի «ռոմանս» մեներգները իւրայատուկ արժէք կը ներկայացնեն, որովհետեւ անոնք եւրոպական են իրենց բնոյթով, բայց ոճով՝ անառարկելիօրէն հայկական:
Երեք վերոյիշեալ մեներգողները իրենց երգերուն խորաթափանց ընկալումով, արժանապէս եւ հոյակապ կերպով մեզի վայելել տուին այդ երգերէն բխող թէ՛ բանաստեղծութիւնը եւ թէ մեղեդին, դաշնակի ճարտար ընկերակցութեամբ՝ տիկին Ռիթա Շամլեանի, որուն դերը նո՛յնքան կարեւոր էր մեկնաբանութեան արուեստը ամբողջական դարձնելու տեսանկիւնէն:
Մեծ հաճոյք էր այս առթիւ Սուրբ Յակոբ Եկեղեցւոյ «Նոր Ծաղիկ» երգչախումբի մասնակցութիւնը վայելել:
Հոս արդէն նկատելի էր խմբավարուհի տիկին Էլիզապէթ Հարպոյեանի շատ բծախնդիր աշխատանքին արգասիքը:
«Նոր Ծաղիկ» երգչախումբը սրահն ու սիրտերը լեցուց երկձայն երգելով Կանաչեանի յօրինումով «Ծիծեռնակի Բոյնը», խօսք՝ Ղազարոս Աղայեանի, եւ Քամառ Գաթիպայի «Մեղուն», որոնց դաշնակով կ'ընկերակցէր տիկին Դալար Հարպոյեան:
Վեցէն տասներեք տարեկան մանուկ ու պատանի հաշուող եւ արդէն երգչախմբային բաւական ճամբայ կտրած անոր անդամները այնպիսի լրջութեամբ եւ մանաւանդ՝ նրբութեամբ մեկնաբանեցին ոչ միայն իրենց բաժին ինկած այս երգերը, այլեւ՝ ընկերանալով «Քնար» երգչախումբի անդամներուն միասնաբար երգեցին Ս. Շահազիզի խօսքերով «Հայրենի Կարօտ»-ը, արժանանալով ունկնդիրներուն բուռն ծափահարութեան:
Յայտագրի վերջին մասով, Կանաչեանի «Օրօր»-ը մեկնաբանեց Լաուրա Պէրպէրեան, իր ջերմ ու հաղորդական ձայնով եւ բաւական յաջող մեկնաբանութեամբ, որուն յաջորդեցին «Լուսնակն ելաւ»-ը խօսք՝ Լեւոն Շանթի, իսկ յոտնկայս ծափահարութեամբ եւ մեծ խանդավառութեամբ ողջունուեցաւ «Նարօ Ջան»-ը որուն մեներգողներն էին Լաուրա Պէրպէրեանն ու Լեւոն Տէր Ադամեանը:
Այս վերջինը կատարեց նաեւ «Հէլէ հէլէ – Քեսապի պարերգ»-ի մեներգի բաժինը, եւ պարային խինդ ու խաղի տրամադրութեամբ վերջ գտաւ յայտագիրը:
Կը սիրենք յուսալ եւ սպասել մեծ ակնկալութիւններով «Նոր Ծաղիկ»-ի մէջ թրծուողներու հոսքին՝ դէպի «Քնար» երգչախումբը:
Սակայն այս առթիւ, շնորհաւորանքի եւ երախտիքի առիւծի բաժինը արժանապէս կ'երթայ տաղանդաւոր խմբավար Վարուժան Մարգարեանին, որուն անխոնջ ու անվհատ աշխատանքին շնորհիւ, «Քնար» երգչախումբը սկսաւ վերստին շնչել, եւ յաջողութեամբ պսակուած այս համերգէն ետք, մեր մաղթանքն է, որ անդամներու թիւը հասնի այնպիսի պատկառելի թիւի եւ երգեցողութեան որակի, որ դառնայ գաղութիս հպարտութեան եւ գուրգուրանքին առարկան:
Ձեր բոլորին վարձքը կատա՛ր, հայ մշակոյթի սպասարկուներ:
Վարդի Դանիէլեան Մոնրէալ 18 Յունիս, 2011
Մշակութային երեկոյ՝ նուիրուած պուլկար բանաստեղծ Փէյօ Եաւորովին (Կիպրոս)
Համազգայինի Կիպրոսի «Օշական» Մասնաճիւղի հերթական մշակութային երեկոն նուիրուած էր հայասէր պուլկար բանաստեղծ Փէյօ Եաւորովին:
Ձեռնարկը, որ տեղի ունեցաւ 4 Ապրիլ 2018-ին, կազմակերպուած էր Համազգայինի վարչութեան եւ Կիպրոսի մէջ Պուլկարիոյ դեսպանութեան կողմէ:
Ներկայ էին Կիպրոսի Թեմի Կաթողիկոսական Փոխանորդ Խորէն Արքեպիսկոպոս, Պուլկարիոյ դեսպան Պրն. Հրիստօ Գէորգիեւ եւ Տիկինը, Հայ Համայնքի Պետական ներկայացուցիչ Պրն. Վարդգէս Մահտեսեան եւ Տիկինը, Փոքրամասնութիւններու գծով նախագահական յանձնակատար Ֆոտիս Ֆոտիուի ներկայացուցիչը, դեսպանութեան մշակութային կցորդ Տկն. Մինա Հրիստովա-Մարինովա, Կիպրոսի Պուլկարացիներու Միութեան նախագահը եւ Համազգայինի մշակութասէր շրջանակի անդամները, ընդամէնը շուրջ 50 հոգի:
Վարչութեան ատենապետ Արթօ Դաւիթեան հանդիսութիւնը բացաւ, հայերէնով ներկայացնելով բանաստեղծին կապը հայութեան հետ, որ խտացուած էր անոր «Հայերը» բանաստեղծութեան մէջ:
Ապա ան բեմ հրաւիրեց մեծայարգ դեսպան Գէորգիեւը, որ անգլերէնով աւելի հանգամանօրէն ներկայացուց Եաւորովի կեանքն ու գործը:
Դեսպանի ելոյթին յաջորդեց «Հայերը» քերթուածի հայերէն թարգմանութեան ընթերցումը Նայիրի Մուրատեանի կողմէ, որմէ ետք ներկաները դիտեցին Եավորովի մասին 20 վայրկեաննոց տեսերիզ մը:
Ապա, կիպրայոյն դերասան Անդրէաս Մելեկիս եւ դերասանուհի Մոնիկա Մելեկիս պուլկարերէն եւ յունարէն լեզուներով արտասանեցին Եաւորովի բանաստեղծութիւններէն փունջ մը:
Յայտագիրը փակուեցաւ շնորհակալական խօսքերով, որուն յաջորդեց հիւրասիրութիւն՝ գինիով ու հայկական ուտելիքներով, առիթ ընծայելով, որ օտար հիւրերը շփուին համազգայնականներուն հետ եւ միտքեր փոխանակեն օրուան յայտագրին ու նաեւ ապագայ ծրագիրներու մասին:
Մշակոյթի եւ գրականութեան օր մը Քեսապի մէջ
Մշակութային կեանքի երկար ընդմիջումէ մը ետք, Համազգային Հայ Կրթական եւ Մշակութային Միութեան Քեսապի «Համօ Օհանջանեան» Մասնաճիւղի Վարչութիւնը նախաձեռնած էր մշակութային եւ գրական երեկոյի մը` նուիրուած Պարոյր Սեւակի մահուան 45-ամեակին, ինչպէս նաեւ Սեւան Ասատուրեան-Մանճիկեանի հեղինակած «Քեսապ-2014, Տեղահանութիւն եւ Վերադարձ» գիրքին մատուցման ու գինեձօնին:
Ձեռնարկը տեղի ունեցաւ Քեսապի «Սահակեան» սրահին մէջ, պատմական ու գողտրիկ վայր մը, ուր հաւաքուած էին գիւղի հոգեւոր հովիւներ` Արժ. Տէր Նարեկ Քհնյ. Զերէնցեան եւ Հոգշ. Տէր Նարեկ Վրդ. Լուիսեան, Քեսապի մշակութային, մարզական եւ բարեսիրական միութիւններու ներկայացուցիչներ եւ կէս հարիւրակ մը համագիւղացիներ:
Բացման խօսքը կազմակերպող վարչութեան անունով արտասանեց վարչութեան անդամ Մարալ Կարճիկեան, որ բարի գալուստի պատշաճ խօսքէն ետք ներկայացուց օրուան բանախօսը եւ գիրքի հեղինակին կենսագրական տուեալները:
Ն. Փալանճեան-Մ. եւ Հ. Արսլանեան ճեմարանականներու հանդիպում (Գանատա)
Երեքշաբթի 29 Մայիս 2012-ի երեկոյեան, Մոնթրեալի հայ կեդրոնի «Ա. Ահարոնեան» սրահին մէջ տեղի ունեցաւ Ն. Փալանճեան-Մ. եւ Հ. Արսլանեան ճեմարանականներու հաւաքը։
Յիշատակելի երեկոն կազմակերպուած էր Մոնթրեալի Համազգային Հայ Կրթական եւ Մշակութային Միութեան «Սանահին» մասնաճիւղի վարչութեան կողմէ, Պէյրութի ճեմարանականներու շրջանաւարտից միութեան ատենապետ՝ Վաչէ Ծատուրեանի Մոնթրեալ այցելութեան առիթով։
Տարբեր սերունդներ ներկայացնող աւելի քան 70 շրջանաւարտներ փութացեր էին սրահ, խապրիկներ ստանալու «Մեր բոլորիս ուխտավայր» Ճեմարանէն, 1943-ի շրջանաւարտ՝ Շաքէ Տէր Մելքոնեան-Մինասեանի ներկայութիւնը կարծես, այս հաւաքին կը փոխանցուէր Շանթ Աղբալեանի, Գոհար Յովհաննէսեանի, Կ. Սասունիի, այդ «Կերտող առաքեալներու» շունչն ու ոգին։
Հոն էին նաեւ Մ. Իշխանի, Գ. Բանեանի, Եոլանտ Աճեմեանի, Գ. Շահինեանի, Ե. Փամպուքեանի ինչպէս նաեւ Mme. Henriette-ի, Շաղիկ Մկրտիչեանի, Տիգրան Ճինպաշեանի աշակերտները։
Ձեռնարկը սկսաւ Ճեմարանի քայլերգով, յուզիչ վայրկեան մը ստեղծելով բոլորիս համար։
Ապա Սանահին Մասնաճիւղի ատենապետուհի՝ Թամար Շահինեան-Փօլատեան կատարեց ձեռնարկի բացումը եւ հրաւիրեց օրուան հիւրը փոխանցելու իր խօսքը։
Վաչէ Ծատուրեան նախ տեղեկացուց թէ ինք աւարտած է Ճեմարանը 1992-ին եւ այժմ փիլիսոփայութիւն կը դասաւանդէ Մ. եւ հ. Ասլանեան Ճեմարանի բարձրագոյն դասարանի աշակերտներու, ան ապա խօսեցաւ շրջանաւարտից միութեան իրավիճակի մասին, յիշելով որ վերջին տարիներու վարչութիւններուն կողմէ տարուած է յատուկ աշխատանք, որուն իբրեւ հետեւանք վերաշխուժացած է միութիւնը եւ զանազան հասութաբեր ձեռնարկներ կազմակերպելով գնահատելի մուտք ապահոված սաներու ֆոնտին։
Վ. Ծատուրեան յիշեց նաեւ որ 2013-ին պիտի նշուի Համազգային Հայ Կրթական եւ Մշակութային Միութեան 85-ամեակը եւ Ճեմարանի Մըզհըրի հայաշատ շրջանը փոխադրուելուն՝ 25-ամեակը։
Ապա տեղի ունեցաւ տեսերիզներու ցուցադրութիւն, որոնցմէ առաջինը կ'անդրադառնար հայ դատի համար զոհուած ճեմարանական նահատակներուն, իսկ երկրորդը Ճեմարանի տնօրէն Տիգրան Ճինպաշեանի պատգամն էր։
Տ. Ճինպաշեան նշեց, թէ Ճեմարանը արդէն բոլորած է իր 82-րդ տարեշրջանը, դիմագրաւելով դժուարութիւններ, վարժարանը միշտ հետամուտ եղած է փոխանցելու մարդակերտումի եւ հայակերտումի իր սրբազան առաքելութիւնը։
Ներկաները մեծ հետաքրքրութեամբ հետեւեցան սփռուած տեսերիզներուն, երկար էր հարցումներու շարքը. Վ. Ծատուրեան տուաւ լայն բացատրութիւններ եւ հրաժեշտ առաւ մեզմէ, դարձեալ տեսնուելու փափաքով։
Նախքան մեկնիլը, ան ճեմարականներէն խնդրեց միշտ կապի մէջ ըլլալ եւ ողջ պահել ճեմարականներու կորիզը, եւ մանաւանդ նեցուկ կանգնիլ «Գաղափարի տաճար»ին։
Խումբ մը ճեմարականներու կողմէ պատրաստուած հիւրասիրութեան սեղանը, իր շուրջ բոլորեց դասընկերներ, բարեկամներ եւ մինչեւ ուշ գիշեր, յիշատակներով լի ժամերը սահեցան ակնթարթի մը նման։
Տիրուկ Մանճիկեան, Մայիս 2012
Կոմիտաս Վարդապետի նուիրուած դասախօսական յետմիջօրէ (Վալանս)
Կիրակի, 20 Մարտ 2011-ի կէսօրէ ետք ժամը 3։30-ին Վալանսի հայ կաթողիկէ համայնքի Նոթր Տամ եկեղեցւոյ մէջ, Համազգայինի Վալանսի Լեւոն Շանթ մասնաճիւղի կազմակերպութեամբ տեղի ունեցաւ դասախօսական յետմիջօրէ մը՝ նուիրուած հայ երգի մեծ վարպետ Կոմիտաս Վարդապետի։
Բացման խօսքը կատարեց Մարալ Հարպոյեան մէջբերելով անմահ Կոմիտասին նուիրուած հայ մեծ բանաստեղծին խօսքերը. «Թէ չծնուէր Մեծն Կոմիտասն իմաստուն Հայ ժողովուրդն այսքան բարձր չէր լինի, Թէ չլինէր հայ ժողովուրդն աշխարհում Կոմիտասն էլ այնքան անուշ չէր լինի»։
Այս առթիւ Մարսէյէն հրաւիրուած էր հանրայայտ խմբավար Խաչիկ Եըլմազեան, ան դասախօսեց «Կոմիտասի կեանքն ու գործունէութիւնը»։ 
Մեներգներով ու խմբերգներով ելոյթ ունեցաւ իր ղեկավարութեամբ Մարսէյի Սահակ Մեսրոպ փոքր երգչախումբը։
Իւրայատուկ մեկնաբանութեամբ ելոյթ ունեցաւ Անդրանիկ Մինասեան Հոռովելով, իսկ Անտունին մեկնաբանեց Անի Եըլմազեան-Քոնքէ։
Երգչախումբը մեկնաբանեց գութանի երգեր ու հոգեւոր շարականներ։
Ձեռնարկը փակուեցաւ Մուշեղ Իշխանի հետեւեալ խօսքով. «Անոր որ կուրծքին տակ կը հնչէ Կոմիտասի երգը, չի կրնար կորսուիլ օտար հրապոյրներու յորձանքին մէջ»։
«Լեզու, մշակոյթ եւ համացանց» (Լիբանան)
«Բագին» գրական հանդէսի կազմակերպութեամբ, Չորեքշաբթի, 10 Հոկտեմբեր 2012-ի երեկոյեան ժամը 7:00-ին, տեղի ունեցաւ դասախօսական երեկոյ մը:
Ձեռնարկին բացումը կատարեց «Բագին»-ի փոխխմբագիր Սեդա Գրիգորեան, որ ողջունեց ներկաները, ապա ներկայացուց օրուան զրոյցի նիւթին խորագիրը` «գրաւոր, բանաւոր, կիւթենպերկ, թուայնացող խօսք ու գիրք, լեզուներ, մշակոյթ եւ համացանց»:
Ներկայացնելէ ետք օրուան բանախօսները` Գրիգորեան խօսքը փոխանցեց օրուան առաջին բանախօս, «Բագին»-ի խմբագիր Յակոբ Պալեանին:
Իր խօսքի սկզբնաւորութեան Պալեան թուեց ու դրուատեց համացանցի առաւելութիւններն ու օգուտները` մարդոց մտաւոր հաղորդակցութեան առումով:
«Սակայն հոս լուրջ հարց կայ, պէտք է հակազդել այս երեւոյթի ժխտական երեսներուն, որոնց գծով մտահոգ են մեծ գիտնականներ», շեշտեց Պալեան` իր տեսակէտը հիմնաւորելով Եզովբոսէն ու Սոկրատէն մէջբերումներ կատարելով:
Առաւել եւս խորացնելով իր խորհրդածութիւնները` Յակոբ Պալեան անդրադարձաւ Մարիան Ուոլֆի հեղինակած «Բրուստ եւ Կաղամար» խորագրեալ գիրքին, ուր ան մտահոգ է համացանցի ժխտական հետեւանքներով, յատկապէս` ընթերցանութեան մարզին մէջ:
«Մենք չենք ծնած կարդալու համար», եզրակացուցած է Ուոլֆ:
Պալեան նաեւ նշեց այլ տեսաբանի մը` Չոմսքիի վարկածը, ուր ան կը խօսի ժառանգականութեան առկայութեան մասին: Անցեալին պատահածը պահպանել, արձանագրել ու ժառանգել:
«Սոկրատի մտահոգութիւնը սուր կերպով ներկայ է այսօր», ընդգծեց Պալեան` նշելով, որ ՆՔ Ե. դարուն Սոկրատ դէմ էր գիրքին, գրաւորին, սակայն ետդարձ կարելի չէր:
«Այսօր, ասիկա (համացանցի երեւոյթը. «Ա.») իրականութիւն է», շեշտեց Պալեան եւ աւելցուց. «ասիկա ամբողջովին կը կապուի դաստիարակչութեան հարցին, որ իր դերը չի կատարեր:
«Մեր պարագային, լեզուի վտանգի հարց կայ, պէտք է նաեւ սերունդ պատրաստել` անմիջականին գերին չըլլալու համար:
Պատասխանատուներ, ղեկավարներ պէտք է զբաղին այս հարցով, ներդրում կատարեն:
Այս բոլորը կը կարօտին կազմակերպման, աւելին` ղեկավարման:
Ասիկա մամուլին, կրթական մարզին, Հայաստանի կրթական նախարարութեան հարց է:
Համակարգիչ, համացանց գործածելու իսկական կազմակերպում պէտք է:
Ամբողջ մտայնութիւն մը կայ, որուն դէմ իրապէս պէտք է պայքարիլ:
Պայքարիլ, օրինակ` լատինատառ հայերէնի գործածութեան դէմ համացանցին մէջ:
Այլ խօսքով` այս բոլորը կը պահանջեն կազմակերպում, ներդրում եւ ղեկավարում», ընդգծեց Պալեան:
Ապա խօսք առաւ Ազգային իշխանութեան Ուսումնական խորհուրդի գործավար Մարալ Անթոյեան, որ խօսեցաւ Լիբանանի հայոց թեմի Առաջնորդարանի ձեռնարկած համակարգչային մէկ ծրագիրին մասին` հայկական վարժարաններուն մէջ:
Այս ծրագիրը պիտի շարունակուի նաեւ այս տարեշրջանին եւ պիտի ընդգրկէ նաեւ հայոց պատմութեան մարզը», ըսաւ Անթոյեան` իր գոհունակութիւնը յայտնելով նշեալ ծրագիրի արդիւնքներուն գծով:
«Այս ծրագիրով մենք աշակերտները պիտի մղենք, որ համացանց, համակարգիչ գործածել գիտնան, աղբիւրներ գտնելու ձեւը պրպտեն եւ զանոնք լաւապէս օգտագործել գիտնան», շեշտեց Անթոյեան:
Յաջորդ բանախօսն էր համացանցի եւ համակարգչային գիտութեան մասնագէտ Արծիւ Տէր Խաչատուրեան, որ փորձեց վեր առնել համակարգիչի ու համացանցի գործածութեան առաւելութիւնները:
Ան երկրորդեց Յակոբ Պալեանի տեսակէտը, թէ` մշակոյթ մը պահելու համար կարեւոր է պահել ու ժառանգել լեզուն:
Սթիվ Ճոպզի ու Պիլ Կէյթսի օրերուն պատմական յետադարձ ակնարկով Տէր Խաչատուրեան թուեց համացանցի արհեստագիտութեան թեւակոխած ու նուաճած հանգրուանները, հասնելով թուայնացման այժմու փուլը:
Այսօր մարդկային յառաջդիմութեան ու զարգացումի ենթակառոյցի գլխաւոր հիմերը բջիջային հեռաձայնն ու համակարգիչն են, շեշտեց Արծիւ Տէր Խաչատուրեան` թուելով անոնց օգտագործման դրական ներդրումի կարելիութիւնները հայ իրականութեան մէջ:
Ան նաեւ խօսեցաւ դիմատետրէն օգտուելու կարելիութիւններուն մասին. «Կը գտնուինք Հայոց ցեղասպանութեան 100-ամեակի նշումի սեմին եւ կարելի է հսկայական քարոզչութիւն տանիլ ի նպաստ Հայ դատին` համացանցի միջոցով», ընդգծեց ան:
Ապա երեք բանախօսները պատասխանեցին ներկաներու հարցումներուն:
Հանդիպում հայրենի մտաւորական Երուանդ Տէր Խաչատուրեանի հետ (Կիպրոս)
Հովանաւորութեամբ Վարուժան արք. Հերկելեանի, կազմակերպութեամբ Ազգային առաջնորդարանի եւ Համազգայինի «Օշական» մասնաճիւղին, 14 Դեկտեմբերին «Վ. Իւթիւճեան» սրահին մէջ տեղի ունեցաւ դասախօսական երեկոյ:
Օրուան հիւր դասախօսն էր հայրենի ականաւոր գրականագէտ, արուեստաբան, Երեւանի պետական համալսարանի դասախօս Երուանդ Տէր Խաչատուրեան, նիւթ ունենալով` «Հայրենի ժամանակակից գրականութիւնը եւ մամուլը»:
«Օշական» մասնաճիւղի վարչութեան անունով Արթօ Դաւիթեան բարի գալուստ մաղթելէ ետք ներկաներուն, ներկայացուց Երուանդ Տէր Խաչատուրեանը` իբրեւ սփիւռքահայ կեանքին ծանօթ մտաւորական, որ դասախօսած է Պէյրութի Հայագիտական հիմնարկին եւ դպրեվանքին մէջ:
Ան նաեւ խմբագիրն ու հրատարակիչն է բազմաթիւ գիրքերու, որոնցմէ քանի մը հատին գինեձօնը պիտի կատարուէր երեկոյի աւարտին:
Այդ գիրքերն են` Խաչատուր Աբովեանի «Վէրք Հայաստանի»-ն, Խրիմեան Հայրիկի «Պապիկ եւ թոռնիկ»-ը, Դանիէլ Վարուժանի «Հացին երգը» եւ Գէորգ Գանտահարեանի մասին գիրքը:
Երուանդ Տէր Խաչատուրեան իր խօսքը սկսաւ հայրենի գրականութեան 1957 թուականներէն նշելով արեւմտահայ յայտնի հեղինակներ` Մեծարենց, Սիամանթօ, Վարուժան…:
Ան անդրադարձաւ Մեսրոպ Մաշտոցի ծննդեան 1600 եւ Սայեաթ Նովայի ծննդեան 250-ամեակներուն, երիտասարդ տաղանդաւոր գրողներ` Համօ Սահեանի, Գէորգ Էմինի, Պարոյր Սեւակի, Վահագն Դաւթեանի, Հրաչեայ Յովհաննիսեանի, Սիլվա Կապուտիկեանի, Մարօ Մարգարեանի, որոնք նոր աստիճանի բարձրացուցին մեր գրականութիւնը:
Արձակագիրներէն ան առանձնացուց` Հրանդ Մատթէոսեանը, Մուշեղ Գալշոյեանը, Յովհաննէս Մելքոնեանը, Մանուկ Մնացականեանը…, որոնց մշակած գրականութիւնը խորքով ու մտածողութեամբ ազգային էր:
Բանախօսը խոր ցաւով անդրադարձաւ հայրենական ներկայ իրավիճակին, ուր չկայ գրական միջավայր, կը պակսի ոգին, իսկ լեզուն կը նահանջէ:
Անդրադառնալով մամուլին, ան նշեց, որ մամուլը պէտք է համապարփակ կերպով ներկայացնէ հայ իրականութիւնը, շեշտելով մասնաւորաբար, որ Հայաստանը միայն Երեւանը չէ, այլ նաեւ` գիւղերն ու շրջանները:
Աւարտին տեղի ունեցաւ վերոնշեալ գիրքերու աւանդական գինեձօնը` ձեռամբ Վարուժան արք. Հերկելեանի եւ Մոմիկ քհնյ. Հապեշեանի:
Այնուհետեւ Վարուժան արքեպիսկոպոս պարգեւատրեց հիւր-դասախօսը յատուկ կրծքանշանով մը` առ ի գնահատանք անոր հայ գրականութեան ի սպաս տարած բեղուն աշխատանքին։
Համազգայինի յիշարժան հանդիպումը (Գանատա)
Հոկտեմբերի հաճելի շաբաթավերջերէն մէկն էր, որ անկասկած մեր միութենական կեանքի ընթացքին հիւսուած յիշատակարանին մէջ իր յատուկ տեղը պիտի գրաւէ։
Գանատայի տօնացոյցին համաձայն, շաբաթավերջը կը զուգադիպէր գոհաբանական կամ՝ thanksgiving տօնին. իսկ մեր ազգին համար, Սրբոց Թարգմանչաց տօնին, հայոց պատմութեան ամենէն լուսաշող էջերէն մէկը։
Համազգայինի Գանատայի շրջանային վարչութեան կողմէ բծախնդրօրէն մտածուած եւ կազմակերպուած յայտագիրը ծայր կ՚առնէ Շաբաթ, 10 Հոկտեմբեր 2015-ի յետմիջօրէին, Թորոնթոյի Հայ Կեդրոնէն ներս, Համազգայինի «Յարութիւն Մանուկեան» գրադարանին մէջ։
Թեթեւ ուտելիքներով եւ կարկանդակներով զարդարուած սեղանին շուրջ կը հաւաքուին Մոնթրէալէն ու Թորոնթոյէն ժամանած հաւատաւոր ընկերներ, այս անգամ ժողովներու լուրջ ու կարգապահ մթնոլորտէն հեռու, ընկերային ջերմ խօսակցութիւններով տարուած։
Քիչ անց, Գլաձոր մասնաճիւղի ատենապետ՝ ընկհ. Մեղեդի Էթիեմեզեանի բարի գալուստի խօսքէն ետք, Համազգայինի «Նուռ» ֆիլմի փառատօնի առաջնորդ՝ ընկ. Սեւակ Եղոյեան «Նուռ» ֆիլմի փառատօնի տասնամեայ գործունէութեան վրայ ակնարկ մը նետելէ ետք, կը ներկայացնէ բեմադրիչ՝ Jamie Day Fleckը, որուն վաւերագրական ֆիլմի՝ Photos by Kirk ցուցադրութիւնը մաս կը կազմէ յայտագիրին եւ որ նաեւ պիտի ցուցադրուի Նոյեմբերին, Համազգայինի Նուռ ֆիլմի փառատօնի ընթացքին։ 
Ներկաներս մեծ հետաքրքրութեամբ կը դիտենք ֆիլմը. նիւթը կը դառնայ հայոց Ցեղասպանութենէն ազատած, Bronx-ի թաղամասերուն մէջ իր կեանքը շարունակած ու մեծ համբաւի տիրացած լուսանկարիչ՝ Գուրգէն Յովսէփեանի շուրջ։
Լաւ պատրաստուած այս ֆիլմը անգամ մը եւս կ՚ապացուցէ հայու տաղանդը, վճռակամութիւնը եւ գոյատեւելու կամքը։
Բեմադրիչը կը բացատրէ թէ ընտանեկան բարեկամութեան իբր հետեւանք է որ մտադրեց Գուրգէն Յովսէփեանի մասին ֆիլմ պատրաստել։
Հակիրճ դադարէ ու ստամոքսները թարմացնելէ ետք, ընկ. Վրէժ-Արմէն Արթինեան կը վարէ շահեկան զրոյց մը «Կարելի՞ է թէ կարելի չէ» խորագրով։
Նիւթը կը կեդրոնացած է հայ մշակոյթին շուրջ։
Ընկ. Վրէժ-Արմէն իր զրոյցը բաժնած է երեք մասի – պահել, փոխանցել, զարգացնել - եւ իւրաքանչիւրին շուրջ հմտօրէն կը վարէ միտքերը շօշափող եւ գրգռող հարց-պատասխաններու շարք մը։
Ի հարկէ երբ կը խօսինք մշակոյթ, կը հասկնանք հայ մշակոյթը իր ամբողջութեամբ. սակայն, անխուսափելիօրէն բոլորին մտքին վրայ են առաջին հերթին՝ հայ լեզուն ու գրականութիւնը։
Ներկաները դիտել կու տան թէ ամենէն դժուար հարցը հայ լեզուի փոխանցումի հարցն է։
Կարծիքները ընդհանուր առմամբ այն տպաւորութիւնը կը ձգեն թէ պահպանել կը նշանակէ փոխանցել իսկ փոխանցելու համար զարգացնելը իր որոշիչ դերը կը խաղայ։
Իսկ գալով կարելիին թէ ոչ, անշուշտ «կարելի է» պիտի ըլլար պատասխանը. որովհետեւ անկարելիին դէմ ծառացած ու պայքարած ազգի մը զաւակներուն համար անկարելի բան չկայ երբ խնդրոյ առարկան հայ ազգի ու հայ մշակոյթի գոյատեւումն է։
Զրոյցէն ետք, խումբ առ խումբ կ՚ուղղուինք դէպի Անի ճաշարան։
Հարազատ մթնոլորտ մը կը տիրէ. պատերը հարուստ են հայկական գեղանկարչութիւններով, սրտերը ջերմացած են հարազատ ընկերներու ներկայութեամբ. կու գան աւելնալ համադամ ճաշերը, եւ տաղանդաւոր հայկական «ճազ» բնոյթի նուագախումբը կամ երրեակը՝ Liquid Trio Band, որ գեղեցկօրէն մեկնաբանուած երաժշտութիւններով ջերմ մթնոլորտը իր գագաթնակէտին կը հասցնէ։
Ոտքի են ընկերները ու բռնած են շուրջ պարը... սեղմ է վայրը սակայն ոչինչ. հայը ուր որ ալ ըլլայ, պարելու համար վայր մը ճարէ։ 
Խօսք կ՚առնէ Համազգային Գանատայի շրջանային վարչութեան ատենապետ՝ ընկհ. Ծովիկ Գահվէճեան, շնորհակալութիւն յայտնելով կազմակերպիչ յանձնախումբի անդամներուն, իրենց նուիրումին եւ գաղափարը կեանքի կոչելու անդրդուելի կեցուածքին համար։
Կենացները կը շարունակուին. Սանահին մասնաճիւղի ատենապետ՝ Թամար Շահինեան Փօլատեան կը ներկայացնէ երրեակը, որ կազմուած է տաղանդաւոր ու հմուտ երաժիշտներէ։
Ապա, իր շնորհակալական խօսքը կ՚ուղղէ Գանատայի շրջանային վարչութեան, որ կրցաւ բոլորս համախմբել ընկերային մթնոլորտի շուրջ եւ հետաքրքրական ու այլազան, բարձրորակ յայտագիր մը կազմել, որուն յաջորդ հանգրուանն է Գանատայի գեղեցկագոյն վայրերէն՝ Niagara-on-the-Lake:
Կիրակի, 11 Հոկտեմբերի առաւօտեան, պայծառ արեւը մեզի ուղեկից՝ Հայ Կեդրոնի շրջափակէն կը մեկնինք դէպի Niagara Falls, առիթ ընծայելով մանաւանդ Մոնթրէալի մեր ընկերներուն, որպէսզի վայելեն աշխարհի հրաշալիքներէն մին։
Հազար ու մէկ լուսանկարներէ ետք որորապտոյտ արահետներէ, մին տերեւաթափ միւսը խիտ ու նարնջագոյն ծառերու միջով անցնելէ ու լուսանկարի առիթ մըն ալ օգտագործելէ ետք, կը հասնինք գողտրիկ ու հրապուրիչ Niagara-on-the-Lake կոչուած վայրը։
Յայտագիրը այնպէս մը համադրուած է, որ առիթ ունինք շրջագայելու, փոքր խանութներէն անցնելու ու պարզապէս լիովին ըմբոշխնելու Աստծմէ շնորհուած հրաշալի օրը, որ կը շարունակուի Peller Estates նշանաւոր գինիի գործարանին ու շուրջի այգեստանին մէջ։
Պարզ երկնքին տակ, գինիի կարասներուն շուրջ կը հաւաքուինք, պանիրի տեսակներն ու գինիի շիշերը սեղանին։ Կենացներու շարքը հոս ալ կը շարունակուի։
Կը լսենք տեղւոյն առաջնորդին կողմէ տրուած բացատրութիւնները զանազան գինիներու մասին, ներառեալ՝ նշանաւոր icewine-ը, կը շրջագայինք այգեստանին մէջ, կը զմայլինք խաղողի ողկոյզներուն վրայ ու կը հիանանք պարոն Peller-ի հեռատեսութեան վրայ. բժիշկ մը, որ գինիի մասին գաղափար իսկ չունէր, բայց տարիներ առաջ տեսաւ առիթ մը եւ ճիշդ անձերը քով քովի բերելով հիմնեց այս հաստատութիւնը, որ այսօր հռչակաւոր դարձած է իր որակաւոր արտադրութիւններով։
Կենացդ՝ ի վերջոյ, Համազգային, սիրելիս, որ ի հեճուկս ամէն դժուարութեան, ահաւասիկ գրեթէ 88 տարիներէ ի վեր, կը շարունակես անվարան գործել, ի խնդիր՝ հայ մշակոյթի յաւերժացման։
Թամար Տօնապետեան Գուզուեան
Պօղոս Սնապեանի յիշատակին նուիրուած ձեռնարկ (ԱՄՆ)
Կազմակերպութեամբ Նիւ Եորքի Համազգայինի մասնաճիւղին, 14 Նոյեմբեր 2014-ին Ս. Գրիգոր Լուսաւորիչ եկեղեցւոյ մէջ տեղի ունեցաւ յիշատակի հանդիսութիւն նուիրուած «Բագին» ամսագիրի տարիներու խմբագիր, գրաքննադատ եւ գրականագէտ Պօղոս Սնապեանի յիշատակին:
Կազմակերպիչ յանձնախումբին անունով Աստղիկ Սեւակի բարի գալուստի խօսքերէն ետք Հայր Մեսրոպ Լաքիսեան ամփոփ կէտերու մէջ ներկայացուց Պօղոս Սնապեանի կենսագրական գիծերը:
Այնուհետեւ դոկտ. Արա Գաբրիէլեան ներկայացուց օրուան բանախօս գրագէտ, «Բագին» ամսագիրի խմբագիր Յակոբ Պալեանը:
Պալեան մանրամասնօրէն ներկայացուց Սնապեանի տածած գրական գործունէութիւնը շեշտը դնելով անոր ունեցած ներդրումին լիբանանահայ գաղութէն ներս:
Ան անդրադարձաւ նաեւ Սնապեանի մօտեցումին հայ մշակոյթի եւ գրականութեան նկատմամբ, որ յաջողած է փոխանցել իր աշակերտներուն անոնց մէջ արթնցնելով սէրը դէպի ազգութիւն եւ գրականութիւն:
Լեւոն Շանթի մահուան 60-ամեակին առիթով հոգեհանգստեան արարողութիւն (Լիբանան)
Հայաստանի Ա. հանրապետութեան խորհրդարանի փոխնախագահ, Համազգային հայ կրթական եւ մշակութային միութեան հիմնադիրներէն, մտաւորական, թատերագիր, կրթական եւ ազգային գործիչ Լեւոն Շանթի մահուան 60-ամեակին առիթով, կազմակերպութեամբ Համազգայինի Լիբանանի Շրջանային վարչութեան, Երկուշաբթի, 25 Ապրիլ 2011-ին, կէսօրէ առաջ ժամը 11:00-ին, Ֆըրն Շըպպեքի ազգային գերեզմանատան մէջ տեղի ունեցաւ հոգեհանգստեան արարողութիւն:
Լեւոն Շանթի յիշատակին հոգեւոր արարողութենէն ետք, Համազգայինի Լիբանանի Շրջանային վարչութեան անունով Լեւոն Շանթի դամբարանին առջեւ ծաղկեպսակ զետեղուեցաւ:
Ապա Շրջանային վարչութեան անունով խօսք առաւ Սարգիս Կիրակոսեան:
Ան ըսաւ, որ այս հաւաքը ոչ միայն կը միտի յարգել Շանթին յիշատակը, այլ` ապրիլ իր հոգեմտաւոր ներկայութեան մէջ:
Կիրակոսեան ըսաւ, որ Շանթ յաւերժի ա՛յն ճամբորդներէն մէկն է, որ չ՚ամփոփուիր շիրիմի մը մէջ, այլ` կը հաստատուի իւրաքանչիւր հայու հոգիին մէջ:
Շանթի բազմաճիւղ արժէքները ներկայացնելէ ետք, Սարգիս Կիրակոսեան շեշտեց, որ Շանթ եղած է ամբողջական հայ` տարբեր մարզերու ընդմէջէն ծառայելով իր ժողովուրդին:
Իր խօսքի աւարտին Կիրակոսեան հաստատեց, որ պէտք է հետեւիլ ամբողջական հայու օրինակին` շարունակելու համար ուղին եւ ծառայելու համար մեսրոպեան մեր դարաւոր աւանդութեան:
Կիրակոսեանի խօսքէն ետք, յիշատակի հաւաքի աւարտին, Համազգայինի «Գ. Իփեկեան» թատերախումբէն Հրակ Տեմիրճեան եւ Յաւերժ Շխրտըմեան ներկայացուցին «Ճամբուն վրայ» թատերախաղէն հատուած մը` բեմադրութեամբ Ռոպերթ Առաքելեանին:
Ֆրանսայի Նանսի քաղաքին մէջ հիմնուեցաւ Համազգայինի նոր մասնաճիւղ մը
Շաբաթ, 27 Հոկտեմբեր 2012-ին Ֆրանսայի Նանսի քաղաքի ՀԱՅԱՍԱ հայ համայնքի հրաւէրով Լիբանանէն Նանսի մեկնեցան Համազգայինի Կեդրոնական Վարչութեան անդամներ՝Վաչէ Փափազեան, Սուրէն Սարգիսեան եւ Մկրտիչ Եափուճեան:
Նոյն օրը տեղի ունեցաւ մասնաճիւղի հիմնադիր ժողովը՝ ներկայութեամբ 30 անձերու:
Ժողովի ընթացքին Կեդրոնական Վարչութեան անդամները ներկայացուցին Համազգայինի առաքելութիւնը, նպատակը, կանոնագիրը եւ ժողովավարական օրէնքները։
Ժողովի աւարտին միաձայնութեամբ ընտրուեցաւ մասնաճիւղի առաջին վարչութիւնը՝ բաղկացած հետեւեալ անդամներէն.
Աւետեան Արթուր Մովսիսեան Կարէն Միրզոյեան Արման Ադամեան Ռուզաննա Պապայեան Անժելա Շիրվանեան Թինա Առաքելեան Աննա
Յաջողութիւն կը մաղթենք նորաստեղծ մասնաճիւղի վարչութեան աշխատանքներուն։
Լեւոն Շանթի ծննդեան 150-ամեակին առիթով՝ թատերական ներկայացում
«Գանձասար».- Կիրակի, 17 Նոյեմբեր 2019-ին, Հալէպի «Գ. Եսայեան» սրահէն ներս կայացաւ Լեւոն Շանթի «Եսի Մարդը» թատրերգութեան ներկայացումը, հովանաւորութեամբ Բերիոյ Հայոց թեմի առաջնորդ Մասիս եպս. Զօպուեանի եւ կազմակերպութեամբ Համազգայինի Սուրիոյ Շրջանային վարչութեան «Լեւոն Շանթ» թատերական միաւորին:
Ձեռնարկը նուիրուած էր «հայ թատրերագրութեան իշխան» եւ Համազգայինի հիմնադիր Լեւոն Շանթի ծննդեան 150-ամեակին եւ անիկա իրականացած է զուտ տեղական ուժերով՝ դերակատարներէն մինչեւ բեմադրիչը՝ Յուշիկ Ղազարեան, որ միաւորի անդամներէն է:
Երաժշտութիւնը յօրինած է հալէպահայ երիտասարդ երաժիշտ Յովիկ Օհանեան։
Յատուկ երաժշտութիւնը միակ նորութիւնը չէ այս իւրայատուկ ներկայացման:
Բեմականացման աշխատանքին մէջ, հիմնական տիպարներուն կողքին, ներգրաւուած էին մեծ թիւով պատանիներ, որոնք կենդանի պատկերներու միջոցաւ արտայայտեցին ներկայացման հիմնական գաղափարը, ինչպէս նաեւ մարմնաւորեցին տիպարներու հոգեվիճակները:
«Եսի Մարդը» թատրերգութիւնը Շանթի այն թատրերգութիւններէն է, որ կը ներկայացնէ հեղինակին ժամանակակից շրջանը:
Հոն ներկայացուած է դաւաճան մը պատժելու երիտասարդ յեղափոխական գործիչներու ծրագիրը եւ անոնցմէ մէկուն դիմագրաւած ներքին բախումը։
Դերակատարներն էին՝ Սագօ Խալոյեան, Նազօ Ատուրեան, Շանթ Ուրիշիկեան, Լենա Քսաճիկեան, Սարին Հայրապետեան, Յովիկ Ղազարեան եւ Յուշիկ Ղազարեան։
Թատերախումբը բաւական յաջողած էր այս բոլորը ներկայացնել: 
Իւրաքանչիւր մանրամասնութիւն խնամքով աշխատցուած էր. ուշագրաւ էր նաեւ իւրայայտուկ որմազդը, զոր պատրաստած էր Յովսէփ Չալօղլեան:
Երիտասարդ կազմին ողջունելի մէկ քայլն էր՝ Համազգայինի իսկական առաքելութեան համահունչ ներկայացում մը հրամցնել արդիական ոճով, հաւատարիմ մնալով աւանդականին:
Հանդիսատեսներուն բուռն ծափահարութիւնը ամէնէն մեծ վկայութիւնն էր ներկայացման յաջողութեան:
Ընթերցման հանդիպում՝ նուիրուած Սօս Սարգսեանի «Կանչ» եւ «Լակոտը» հատորներուն (Լիբանան)
«Բագին» գրական հանդէսի կազմակերպութեամբ, Չորեքշաբթի, 11 Մայիս 2011-ի երեկոյեան տեղի ունեցաւ ընթերցման հանդիպում՝ նուիրուած Սօս Սարգսեանի «Կանչ» եւ «Լակոտը» հատորներուն:
«Բագին»ի փոխխմբագիր Սեդա Գրիգորեան իր ողջոյնի խօսքով անդրադարձաւ Սօս Սարգսեանին, իբրեւ հայրենի մտաւորական, ազգային-հասարակական դէմք ու հայ թատրոնի մշակ:
Այս առիթով Գրիգորեան մտահոգութիւն յայտնեց գրականութեան ու առհասարակ մամլոյ նկատմամբ հայ նոր սերունդի անտարբերութեան գծով` փափաքելով գործնական լուծումի մը յանգիլ:
Ապա ան ներկայացուց օրուան զեկուցաբեր-բանախօսը` «Ազդակ»ի խմբագրական կազմի անդամ Անուշ Թրուանցը:
Մասնագիտութեամբ լրագրող Թրուանց այժմ կը բնակի Լիբանան եւ հայրենի մշակութային ու արուեստի դէպքերու եւ դէմքերու մասին իր էջը կը պատրաստէ «Ազդակ»ի մէջ:
Աւելի քան մէկ ժամ տեւողութեամբ Անուշ Թրուանց ներկայացուց Սօս Սարգսեան մարդը, ազգային-հասարակական դէմքը, թատրոնի սիրահարի իւրայատուկ ներկայութիւնը:
Յաճախակի մէջբերումներ կատարելով` Թրուանց ընթերցեց Սօս Սարգսեանի յուշագրած տպաւորիչ պահերը, անոր կեանքի անկիւնադարձային հանգրուաններուն վերաբերող խորհրդածութիւնները:
«Կանչ» հատորին մէջ, Սօս Սարգսեան ի միջի այլոց իւրայատուկ հարազատութեամբ կը պատկերացնէ իր եւ Մհեր Մկրտչեանին ընկերակցող թատերախումբի Պէյրութ անդրանիկ ժամանումը 1966-ին:
Յուզմունքով կը յիշէ լիբանանահայ 200 հազար հայորդիներուն ջերմ ու արցունքոտ աչքերով ընդունելութիւնը:
Ապա, ան յատուկ պատկերացումով կը վերյիշէ իր վրայ մեծ ազդեցութիւն ձգած թատերական դէմքերը, ինչպէս Հրաչեայ Ներսիսեան, Աւետ Աւետիսեան, Մհեր Մկրտչեան, Հրանդ Մաթեւոսեան…
Իսկ «Լակոտ» հատորը ներկայացնելով` Թրուանց ընթերցեց հատուածներ Լոռիի մէջ պատահած դրուագէն, ուր երեք հայորդիներ, ճակատագիրին ու «համակարգ»ին զոհ երթալով, նախ դասընկեր-բարեկամներ կ՚ըլլան, ապա մինակ եւ տխուր կեանք մը կ՚ապրին:
Աւարտին, Թրուանց պատասխանեց ներկաներու հարցումներուն:
Խոսրով Ասոյեանի «Կանչը» պոէմին նուիրուած ընթերցման հանդիպում (Լիբանան)
Կազմակերպութեամբ «Բագին» գրական հանդէսին, Չորեքշաբթի, 8 Փետրուար 2012-ին, երեկոյեանժամը 7:00-ին, «Բագին»-ի խմբագրատան մէջ տեղի ունեցաւ ընթերցման հանդիպում մը` նուիրուած Խոսրով Ասոյեանի «Կանչը» պոէմին, որ հրատարակուած է 21 Սեպտեմբեր 2011-ին, Լոս Անճելըս:
Ընթերցման երեկոյին բարի գալուստի խօսքը արտասանեց «Բագին»-ի փոխխմբագիր Սեդա Գրիգորեան, որ նշեց, թէ Խոսրով Ասոյեան «Բագին»-ի աշխատակից է, ինչպէս նաեւ ուսուցիչ, որ իր բանաստեղծութիւններով ունի իր արժէքը:
Ապա, Խոսրով Ասոյեանի գրական արժէքն ու գործերը ներկայացուց Սարգիս Կիրակոսեան:
Ան ըսաւ, որ հեղինակին առաջին բանաստեղծութիւնները լոյս տեսան 1968-1969 թուականներուն, ան հետագային հրատարակած է բանաստեղծական բազմաթիւ հատորներ, որոնք են «Կէտեր»-ը, «Արեւագալ»-ը, «Վեր-ա-դարձ»-ը, «Մենք ենք մեր սարերը»-ն եւ «Կանչը»:
Կիրակոսեան շեշտեց, որ բանաստեղծին գործը դիւցազներգութիւն է, որ չունի կաղապարներ, այլ` ունի ժամանակակից հնչեղութիւն եւ արդիական շունչ:
Սարգիս Կիրակոսեան նշեց, որ Խոսրով Ասոյեանի համար բանաստեղծութիւնը ամէնօրեայ կռիւ է` ներկայացնելու իր անհատական եւ ազգային յուզումներն ու ապրումները:
Սարգիս Կիրակոսեանի արժեւորման յաջորդեց Ասոյեանի գործերուն եւ ի մասնաւորի նոր հրատարակուած «Կանչը» պոէմէն հատուածներու ընթերցումը:
Ընթերցման հանդիպում՝ նուիրուած Սեդա Գրիգորեանի «Հայուհիի մը օրագրէն» գիրքին (Լիբանան)
Կազմակերպութեամբ «Բագին» գրական հանդէսին, Չորեքշաբթի, 14 Դեկտեմբերի երեկոյեան ժամը 7:00-ին, «Բագին»-ի խմբագրատան մէջ տեղի ունեցաւ ընթերցման հանդիպում՝ նուիրուած «Բագին»-ի փոխխմբագիր Սեդա Գրիգորեանի «Հայուհիի մը օրագրէն» գիրքին:
Գիրքը ներկայացուց «Բագին»-ի խմբագիր Յակոբ Պալեան:
Բացման խօսքը արտասանեց Կարօ Աբրահամեան:
Ան ամփոփ կէտերու մէջ ներկայացուց Սեդա Գրիգորեանի կենսագրական գիծերը եւ նկատել տուաւ, որ անոր կենսագրութիւնը իր անցած բոլոր հանգրուաններով` գաղափարական եւ զգացական ամբողջական անկեղծութեամբ, մաս կը կազմէ իր գրականութեան:
«Սեդայի կենսագրութիւնը իր հրատարակած գիրքերուն մէջ է»,- հաստատեց Կարօ Աբրահամեան:
«Գիրքը կեանքին հետ բախումի պատմութիւն մըն է»,- ըսաւ Յակոբ Պալեան եւ նկատել տուաւ, որ այս գիրքին մէջ գտնուող 9 պատմուածքները եւ 20 հրապարակագրական գրութիւնները լաւ կամ վատ իրականութեան հետ բախում են, իսկ պատմուածքներուն հերոսները դրական թէ բացասական տիպարներ են, որոնք կու գան ժողովուրդի երակէն:
Պալեան յայտնեց, որ Սեդա Գրիգորեանի պատմուածքները հաճելի կերպով կ՛ընկալուին ընթերցողին կողմէ, որովհետեւ ան պահ մը կը մոռնայ, որ գրականութիւն կը մշակէ եւ կը պատմէ:
Անդրադառնալով Գրիգորեանի հրապարակագրական էջերուն` Պալեան ըսաւ, որ այդ էջերը ժամանակագրութիւն են, որոնք կ՛արդարացնեն գիրքին «օրագիր» ըլլալու բնոյթը:
Ընթերցման հանդիպումի աւարտին տեղի ունեցաւ կարծիքներու փոխանակում:
Գէորգ Ճ. Աբէլեանի «Աղբարի՜կ, ափիկ մը ջո՜ւր» հատորին նուիրուած ընթերցման հանդիպում (Լիբանան)
Կազմակերպութեամբ «Բագին» գրական հանդէսին, Չորեքշաբթի, 9 Փետրուար 2011-ին, երեկոյեան ժամը 7:00-ին, «Բագին»ի խմբագրատան մէջ տեղի ունեցաւ ընթերցման հանդիպում մը՝ նուիրուած Գէորգ Ճ. Աբէլեանի «Ցկեանս նահատակութիւն 2. Աղբարի՜կ, ափիկ մը ջո՜ւր...» հատորին։
Հանդիսութեան բարի գալուստի խօսքը արտասանեց «Բագին» գրական-գեղարուեստական պարբերաթերթի փոխ խմբագիր Սեդա Գրիգորեան, որ նշեց, թէ Աբէլեանի հատորին մէջ գոյութիւն ունին սերունդի մը արհաւիրքը նկարագրող վկայութիւններ, որոնք վաւերական եւ կարեւոր աշխատանք մը կը կազմեն։
Անոնք ատաղձ են գեղարուեստական գրականութեան համար։
Գրիգորեան շեշտեց, որ այս հաւաքը «Բագին»ի ընթերցման հանդիպումներու նոր տարեշրջանի առաջին հանդիպումն է, որուն ներկայութեան պատկերը այս անգամ ոգեւորիչ է։
Ան ըսաւ, որ առաջին հատորին մէջ կային 17 վկայութիւններ, մինչ երկրորդին` 23:
Աբէլեան հաստատեց, որ բազմաթիւ քրտացած հայեր կան Սուրիոյ ու այլ շրջաններու մէջ եւ անոնք հպարտ են, որ իրենք հայ են, սակայն հայկական իրականութենէն հեռու մնացած են։
Այդ հայերը ինքնութեան խնդիր ունին, քանի որ թէ՛ հայ են եւ հայ չեն, թէ՛ ալ քիւրտ են եւ քիւրտ չեն, ու երկու ընկերութիւններն ալ զիրենք ընդունելու առնչութեամբ հարցեր ունին։
Գէորգ Ճ. Աբէլեան նաեւ խօսեցաւ իր վկայութիւնները հաւաքագրելու հոլովոյթին, հանդիպումներուն ընդմէջէն ունեցած փորձառութիւններուն ու դժուարութիւններուն եւ մարդոց ցուցաբերած վերաբերմունքին ու զգացումներուն մասին։
Ան յոյս յատնեց, որ մինչեւ Հայոց ցեղասպանութեան 100-ամեակ ան կարենայ վկայութիւններուն թիւը հասցնել հարիւրի։
Այս առիթով, ան կոչ ուղղեց բոլոր անոնց, որոնք ծանօթներ ունին եւ կրնան օգտակար դառնալ, դիմեն ու փոխանցեն իրենց տեղեկութիւնները։
«Աղբարի՜կ, ափիկ մը ջո՜ւր...» հատորին հեղինակը ըսաւ, որ արաբերէն թարգմանութիւններուն կողքին, ունի երազ մը, որն է վկայութիւններէն հաւաքածոյի մը թրքերէն թարգմանութիւնը։
Զեկուցումէն ետք, ներկաները ընթերցեցին «Աղբարի՜կ, ափիկ մը ջո՜ւր...» հատորէն հատուածներ, մինչ գիրքին հեղինակը՝ Գէորգ Ճ. Աբէլեան գիրքին մասին ներկաներուն հարցումներուն ընդմէջէն փոխանցեց յաւելեալ տեղեկութիւններ։
Յակոբ Պալեանի «Ինքնութիւն, որակ, մշակոյթ եւ վերականգնում» հատորին նուիրուած ընթերցման հանդիպում (Լիբանան)
Կազմակերպութեամբ «Բագին» գրական հանդէսին, Չորեքշաբթի, 15 Յունիս 2011-ին, երեկոյեան ժամը 7:00-ին, «Բագին»ի խմբագրատան մէջ տեղի ունեցաւ ընթերցման հանդիպում` նուիրուած «Բագին»ի խմբագիր Յակոբ Պալեանի «Ինքնութիւն, որակ, մշակոյթ եւ վերականգնում» հատորին:
Գիրքը, որ արժանացած է «Գէորգ Մելիտինեցի» գրական մրցանակին, բաժնուած է երկու մասերու. առաջինը` «Ազգի ինքնութիւնը գումարն է հիմնարար արժէքներու», երկրորդ` «Իրաւ վերականգնումի պորտաքար` հայ մշակոյթը»:
Հանդիսութեան բարի գալուստի խօսքը արտասանեց «Բագին»ի փոխխմբագիր Սեդա Գրիգորեան, որմէ ետք գիրքը ներկայացուց դոկտ. Սեդա Քիլեճեան:
Հաստատելով Յակոբ Պալեանին մտածումները` Քիլեճեան նշեց, որ ինքնութիւնը առանց մշակոյթի չի կերտուիր, եւ հայ անհատը պէտք է ծանօթանայ այլ մշակոյթներուն, բայց լաւապէս պէտք է ըմբռնէ ազգայինը:
Քիլեճեան ըսաւ, որ Պալեան մտահոգութիւնները մատնանշելու կողքին նաեւ ներկայացուցած է առաջարկներ եւ լուծումներ, որոնք ղեկավարութիւններուն կողմէ պէտք է քննութեան առարկայ դառնան:
Դոկտ. Սեդա Քիլեճեան աւելցուց, որ հայ լեզուն վտանգուած է, քանի որ սկսած ենք դադրիլ հպարտանալէ մեր լեզուով, ինչ որ ցաւալի երեւոյթ է:
Ան ըսաւ, որ Պալեան իր գրութիւններուն մէջ յաճախ հնչեցուցած է հայրենիքի եւ լեզուի ու մշակոյթի միասնութեան ահազանգը, որ լսելի չէ դարձած:
Քիլեճեան նշեց, որ հեղինակը տարբեր ժամանակներու ընթացքին միեւնոյն հարցերը կը քննարկէ, որպէսզի հասնի լուծումներու:
Ան նաեւ անդրադարձաւ Պալեանի գրութիւններուն բովանդակութեան եւ բաժիններուն` հայոց լեզուի պահպանման դէմ ծառացած վտանգին, ինքնութեան հարցերուն, ընթերցանութեան նահանջին եւ այլ խնդիրներու:
Ապա խօսք առաւ «Ինքնութիւն, որակ, մշակոյթ եւ վերականգնում» հատորի հեղինակ Յակոբ Պալեան, որ հաստատեց, որ հայութիւնը օրէ-օր կը կորսնցնէ իր ոգին եւ մեր դպրոցներու հարցը լուրջ քննութեան առարկայ չի դառնար:
Ան ըսաւ, որ հայ դպրոցներուն առաքելութիւնը պետական քննութիւններու յաջողութիւններուն տոկոսը չէ, այլ` ազգային դաստիարակութիւնը:
Պալեան նաեւ նշեց, որ ժողովուրդ կարելի չէ առաջնորդել առանց հեռանկարի եւ գաղափարախօսութեան:
Հայ ազգային կեանքը յուզող յոռի երեւոյթներուն անդրադառնալէ ետք Պալեան ըսաւ, որ այս բոլոր խնդիրներուն բեմը պէտք է հանդիսանայ մեր մամուլը:
Ապա ներկաները հեղինակին եւ գիրքը ներկայացնողին հետ ունեցան մտերիմ զրոյց մը, որուն ընթացքին քննարկուեցան շարք մը ազգային հարցեր:
Գրիգոր Զօհրապ` Գողգոթայի Ճանապարհին մենաներկայացում՝ Մարի Ռոզ Ապուսէֆեանի (ԱՄԷ)
Համազգայինի Մուշեղ Իշխան Մասնաճիւղի նախաձեռնութեամբ, Շաբաթ, 5 Մայիս 2012-ին, երեկոյեան ժամը 6-ին Շարժայի Բիէր Քէօսէեան սրահին մէջ տեղի ունեցաւ Մարի Ռոզ Ապուսէֆեանի մենաներկայացումը:
Վարչութեան ատենապետը Սեդա Մանկասարեան Պալիօզեան հակիրճ ձեւով ներկայացուց օրուան հիւրը՝ Հանրաճանաչ դերասանուհի, բեմադրիչ-հեղինակաւոր հրապարակագիր, բանաստեղծ, գրականագէտ եւ իր տեսակին մէջ եզակի մենաթատրոնի հիմնադիր Մարի Ռոզ Ապուսէֆեանը:
Ան ներկայացուց Գրիգոր Զօհրապ` Գողգոթայի Ճանապարհին ստեղծագործութիւնը, որ նուիրած է Մեծ Եղեռնի յիշատակին եւ նկարագրեց եղեռնի ժամանակ հայ մտաւորականներու յանկարծակի ձերբակալութիւնը, արտաքսումը եւ անոնց սպանութիւնը թուրք կառավարութեան ծրագրումով ու գործադրութեամբ՝ անոր ստեղծած հրոսակախումբերուն:
Այս իւրայատուկ ներկայացումին ներկայ էին Ա.Մ.Է.-ի հայ համայնքի տարբեր տարիքի ներկայացուցիչներ:
Իբրեւ հայկական մենաթատրոն, կարելի է ըսել թէ առաջին անգամն էր որ հայ համայնքը կը վայելէր այսպիսի ձեռնարկ:
Հանդիսատեսը յուզուած էր, դահլիճը՝ լուռ, եւ բեմին վրայ Մարի Ռոզի ներկայացուցած կերպարներն էին, որոնք բոլորս կը տանէին դէպի անցեալի արիւնալի օրերը:
Դանիէլ Վարուժան, Ռուբէն Սեւակ, Սիամանթօ, Գրիգոր Զօհրապ եւ Կոմիտաս Վարդապետ ....այս անունները բոլորիս յայտնի են իրենց ստեղծագործութիւններուն միջոցաւ:
Անոնց տարած գործունէութիւնն ու խաղացած դերը շատ կարեւոր նշանակութիւն ունեցած են ոչ միայն Արեւմտահայ գրականութեան մէջ, այլեւ 20-րդ դարասկիզբի հայոց պատմութեան անդառնալի էջերուն մէջ:
Այս նախաձեռնութիւնը առանձնայատուկ նշանակութիւն ունեցաւ Համազգայինի մշակութային աշխատանքներուն շարքին մէջ եւ իր կարեւոր դերակատարութիւնը՝ հայ մտաւորականներու անէացման եւ Եղեռնի զոհերու անմահ յիշատակը վառ պահելու գործընթացին մէջ:
Ձեռնարկի աւարտին վարչութեան ատենապետը շնորհակալութիւն յայտնեց օրուան հիւրին՝ Մարի Ռոզին ու վարչութեան անունով յուշանուէր մը յանձնեց:
«ՈՒՐԱԽ ԵՐԵԿՈՅ»՝ ՆՈՒԻՐՈՒԱԾ ՊԷՅՐՈՒԹԻ ՀԱՄԱԶԳԱՅԻՆԻ ՃԵՄԱՐԱՆԻՆ (ԱՄՆ)
Հովանաւորութեամբ Համազգայինի Ամերիկայի Արեւմտեան Ափի Շրջանայինի Վարչութեան եւ կազմակերպութեամբ Համազգայինի «Պարոյր Սեւակ» մասնաճիւղին, 10 Յուլիս, 2022-ին, ՀՅԴ Ռոստոմ Կոմիտէի «Խաթուն Սարեան» բակին մէջ տեղի ունեցաւ Պէյրութի Համազգայինի Ճեմարանին նուիրուած «Ուրախ Երեկոյ» մը:
Ներկայ էին մօտ 100 հիւրեր՝ համազգայնականներ, համազգայինի համակիրներ եւ Նշան Փալանճեանի ճեմարանականներ:
Յայտագիրը սկսաւ ջութակահարուհի Սիրանուշ Հովայեանի գեղեցիկ մեղեդիներով:
«Պարոյր Սեւակ» մասնաճիւղի ատենապետ Պերճ Ուզունեան կատարեց բացման խօսքը, ներկայացնելով պաշտօնական հիւրերը՝ Ռոստոմ Կոմիտէի հերթապահ Կարօ Գամարեան եւ կոմիտէի ընկերներ, Համազգայինի Շրջանային Վարչութեան ներկայացուցիչներ, ինչպէս նաեւ Լեւոն Շանթի թոռնիկը՝ Լեւոն Շանթ. որմէ ետք բեմ հրաւիրեց շրջանիս Տէր Ռազմիկ աւագ քահանայ Խաչատուրեանը, որպէսզի սեղանները օրհնէ:
Ժողովրդական ճոխ երգերով երեկոն խանդավառեց գաղութիս սիրուած երգիչ Շահէ Սըգայեանը:
Մասնաճիւղիս վարչականներէն Ժագ Արմուտիքեան խօսք առաւ եւ բացատրեց ձեռնարկին նպատակը՝ Ճեմարանի տարած կարեւոր աշխատանքը հայ մշակոյթի պահպանման համար եւ Ճեմարանի աշխատանքներուն զօրավիգ կանգնելու անհրաժեշտութիւնը, նշելով որ վարչութիւնս որոշած է ձեռնարկին հասոյթը նուիրել Ճեմարանին:
Երեկոյեան ընթացքին կատարուեցան նուիրատուութիւններ, ու Ճեմարանականները միասնաբար երգեցին Ճեմարանի քայլերգը:
Պաստառի վրայ ցուցադրուեցաւ Համազգայինի եւ Ճեմարանի պատմութիւնը ներկայացնող տեսերիզ մը:
Ցոյց տրուեցան նաեւ ճեմարանի ուսուցիչներու, դասարաններու եւ ներկաներուն հետաքրքրական ու հաճելի յիշատակներ արթնցնող զանազան այլ նկարներ:
Սրտի խօսք առաւ 1960-ի շրջանաւարտ Տոքթ. Յարութիւն Արմէնեանը:
Ան խօսեցաւ հայակերտման մէջ Ճեմարանի ունեցած նպաստին մասին, պատմեց հին օրերու հաճելի դրուագներ:
Ան շեշտեց Համազգայինի կարեւոր դերը դպրոցներ հիմնելու մէջ, օրինակ բերելով Մարսէյի Ճեմարանը, որուն նեցուկ կանգնելու համար Համազգայինի Կեդրոնական Վարչութիւնը ճիգ ու ֆինանսական ներդրում չէր խնայած, հակառակ Լիբանանի պատերազմի ծանր օրերուն:
Ան խօսքը աւարտեց ընդգծելով, որ «Համազգայինը դպրոց կը բանայ. ՀԱՄԱԶԳԱՅԻՆԸ ԴՊՐՈՑ ՉԻ՛ ԳՈՑԵՐ»:
Խանդավառ մթնոլորտը տեւեց մինչեւ ուշ գիշեր: Ներկաները վայելեցին վարչութեան անդամներուն կողմէ պատրաստուած համադամ ճաշերը եւ բաժնուեցան մեծ գոհունակութեամբ:
Ականաւոր ամսագիր մը կ՛անդրադառնայ Բ. Կանաչեան Քոլեճին, Բ. Կանաչեանին եւ Մկրտիչ Միքայէլեանին
«Ազդակ» օրաթերթ.- Դասական կիթառի շուէտական ականաւոր «Կիթարր Օխ Լութա» ամսաթերթը իր 2016-ի առաջին թիւին մէջ հրատարակեց Բարսեղ Կանաչեանի «Օրօր»-ի կիթառի համար գործիքաւորումը, զոր կատարած է լիբանանահայ կիթարահառ Մկրտիչ Միքայէլեան:
Ականաւոր ամսաթերթը այս առիթով կը ներկայացնէ նաեւ Միքայէլեանի հակիրճ կենսագրականը` նշելով, որ ան կիթառի ուսուցիչ է Համազգային Բարսեղ Կանաչեան երաժշտական քոլեճին մէջ:
Ամսաթերթը նաեւ կը նշէ, որ երաժշտական կտորը կը պատկանի հայ յօրինող Բարսեղ Կանաչեանին (1885-1967):
Նշենք, որ Միքայէլեան հոկտեմբեր 2016-ին Համազգայինի Շուէտի մասնաճիւղին հրաւէրով մեկնած էր Սթոքհոլմ, ուր ունեցած էր համերգ մը:
Ս. Ծննդեան տօնին առիթով այցելութիւն Կաթողիկոսական Փոխանորդին (Քուէյթ)
Չորեքշաբթի, 18 Յունուար 2023ին, Քուէթի Համազգայինի Մեկուսի կազմը Ս. Ծննդեան տօնին առիթով այցելեց Քուէյթի եւ Շրջակայից Հայոց Թեմի Կաթողիկոսական Փոխանորդ Գերպ. Տ. Պետրոս Ծ. Վրդ. Մանուէլեանին։
Այցելութեան ընթացքին, վարչութիւնը ապագայի ծրագիրները ներկայացուց Հայր սուրբին։
Այս վերջինը իր կարգին իր բարձր գնահատանքը յայտնեց յաջողութիւն մաղթելով այս տարեշրջանի ծրագիրներուն։
Բարսեղ Կանաչեանի, Նիկոլ Աղբալեանի եւ Լեւոն Շանթի վերանորոգուած շիրիմներու օրհնութիւն եւ հոգեհանգիստ` անոնց յիշատակին (Լիբանան)
Նախագահութեամբ Լիբանանի հայոց թեմի առաջնորդ Նարեկ արք. Ալեէմէզեանի, հովանաւորութեամբ Համազգայինի Լիբանանի Շրջանային վարչութեան, նախաձեռնութեամբ Համազգայինի «Կոմիտաս» մասնաճիւղին, Կիրակի, 18 Նոյեմբեր 2018-ին, յետմիջօրէի ժամը 1:30-ին Ֆըրն Շըպպեքի Ազգային գերեզմանատան մատրան մէջ տեղի ունեցաւ հոգեհանգստեան արարողութիւն Լեւոն Շանթի, Նիկոլ Աղբալեանի եւ Բարսեղ Կանաչեանի յիշատակին` հանդիսապետութեամբ Նարեկ արք. Ալեէմէզեանի ներկայացուցիչ Վիգէն վրդ. Տալգլճեանի:
Համազգայինի «Կոմիտաս» մասնաճիւղի ատենապետ Նորայր Նաճարեան այս առիթով արտասանած իր խօսքին մէջ յայտնեց, որ Համազգայինի 90-ամեակին առիթով մասնաճիւղը փափաքած է միութեան հիմնադիրներ Լեւոն Շանթի, Նիկոլ Աղբալեանի, ինչպէս նաեւ հայ երգի մեծ վարպետ Բարսեղ Կանաչեանի շիրիմին մօտ կատարել իր ձեռնարկներէն մէկը` լուսարձակի տակ առնելով այն երեւոյթը, որ այս երեք մեծերուն ոգեղէն էութիւնը յիշելու կողքին, պէտք է յիշել նաեւ անոնց նիւթական գոյութիւնը:
«Կ՛ըսեն, որ ննջեցեալը կ՛ուզէ բուռ մը խունկ, մոմ ու աղօթք:
Մենք եկած ենք այսօր քիչ մը աւելին ընելու:
Եկած ենք նաեւ շնորհակալութիւն յայտնելու Նիկոլ Աղբալեանին եւ Լեւոն Շանթին, որոնք 90 տարիներ առաջ տեսլականը ունեցան Համազգայինի նման կազմակերպութեան մը ստեղծման անհրաժեշտութեան:
Կազմակերպութիւն մը, որ 90 տարիներէ ի վեր աշխարհասփիւռ հայութեան մէջ վառ կը պահէ հայ գիրն ու դպրութիւնը, հայ մշակոյթը` պայքարելով սփիւռքի մեծագոյն թշնամիին` ճերմակ ջարդին դէմ:
Կոմիտաս Վարդապետի նուիրուած շաբաթ (Փարիզ)
13 Նոյեմբեր 2017-ին, Փարիզի Հայ Մշակոյթի տան մէջ, Համազգային հրաւիրած էր երաժիշտ եւ խմբավար Մկրտիչ Մկրտիչեանը ,որ ներկայացուց Կոմիտասի կեանքն ու երաժշտական գործունէութիւնը:
Մասնագէտ դասախօսը հետաքրքրական դրուագներով պատմեց Վարդապետին աղքատ եւ ողբերգական մանկութիւնը, ուսանողական տարիները Էջմիածին, ապա Պերլին, վերադարձը երկիր, երաժշտական գործունէութիւնը եւ ստեղծագործութիւները, որոնք 14 հատորներով կը պահպանուին Երեւանի գրականութեան եւ արուեստի թանգարանի արխիւներուն մէջ:
Ձեռնարկի աւարտին ներկաներուն խնդրանքով, Մկրտիչեան մեծ յուզումով մեկնաբանեց Կոմիտասի «Կալի երգը»:
Կիրակի 19 նոյեմբերին, Համազգայինի նախաձեռնութեամբ ցուցադրուեցաւ Վիգէն Չալտրանեանի «Վարդապետի լռութիւնը» ֆիլմը բեմադրիչին ներկայութեամբ:
Ֆիլմը պատրաստուած է 2015-ին ցեղասպանութեան 100 ամեակին առիթով,ան կ’ընդգրկէ արխիւներու նկարահանումներ Վիլժիւֆի հիւանդանոցէն, ուր Կոմիտաս անցուցած է իր կեանքի վերջին տարիները:
Հակառակ աւելի քան երկու ժամ տեւողութեան, հանդիսատեսները լարուած ու կեդրոնացած հետեւեցան ֆիլմի անցուդարձերուն:
Ցուցադրութեան աւարտին նախասրահին մէջ, աւելի քան երկու հարիւր ներկաներէն շատեր առիթ ունեցան զրուցելու բեմադրիչ Վիգէն Չալտրանեանի հետ:
«Կարկաչ» մանկական եւ պատանեկան երգչախումբի հրաշալի համերգը (Լիբանան)
Կիրակի, 13 Մայիս 2018-ին, երեկոյեան ժամը 6:00-ին, Ազգային միացեալ վարժարանի «Ժիրայր եւ Ցոլինէ Խաչատուրեան» սրահին մէջ ելոյթ ունեցաւ Համազգայինի «Կարկաչ» մանկական եւ պատանեկան երգչախումբը` գեղարուեստական ղեկավարութեամբ եւ խմբավարութեամբ Զաքար Քէշիշեանի, դաշնակահար` Լիանա Յարութիւնեան:
Խօսք առաւ Զաքար Քէշիշեան: Ան ըսաւ, թէ տարիները շատ արագ կը սահին:
«Անցեալ տարուան այս օրերուն նշուեցաւ «Կարկաչ»-ի հիմնադրութեան 20-ամեակը, այս տարի Դեկտեմբերին կատարեցինք մեզի համար ստեղծուած հայրենի երաժշտահան Արմենուհի Կարապետեանի օրաթորիան, եւ ահաւասիկ այսօր կը ներկայանանք մեր տարեկան ելոյթով` հինգ տարբեր գեղեցիկ առիթներով:
Բեմի վրայ մանկական խումբն է, որ իր իւրայատկութիւնը ունի:
Կ՛երգեն միաձայն եւ իրենց առաջին երգչական թոթովանքները կը կատարեն` հետագային հասնելու համար արհեստավարժ պատանեկան, աւելի ուշ երիտասարդական երգչախումբ, ապա «Գուսան» երգչախումբ, որպէսզի իրենց քով ամրապնդուին երգչախմբային արուեստի սկզբունքները:
Մենք կը հաւատանք մեր առաքելութեան եւ կը շարունակենք», ընդգծեց Քէշիշեան:
Սքանչելի նուէր մը բոլորիս` «Ոսկի Խնձորը» (Լիբանան)
«Ազդակ»-օրաթերթի Երեքշաբթի, 9 Դեկտեմբեր 2014-ի թիւով, ուր մեզի այնքան հետաքրքրաշարժ կերպով կը ներկայացուի Համազգայինի «Արեգ» մանկական թատերախումբի խոստմնալից եւ ինչու չէ նաեւ տաղանդաւոր, մանուկ թէ պատանութեան սեմին գտնուող աշակերտութեան` ընդամէնը միամսեայ ջանքերով բեմադրուող Յովհաննէս Թումանեանի «Ծիտը» երաժշտական թատերակը` ղեկավարութեամբ եւ բեմադրութեամբ հեղինակ եւ գեղարուեստական ղեկավար Ռոպերթ Առաքելեանի, եւ այդքան ծաւալուն եւ ամբողջական կերպով յագեցուած հարցազրոյցէ ետք, կը մնար մէկ բան. չսպասել չափահասներուն վերապահուած շաբաթ իրիկուան ելոյթին, եւ միանալ Ճեմարանի նախակրթարանի աշակերտներուն, մասամբ զգալու, տեսնելու, շօշափելու հանդիսատեսին` մանուկ թէ չափահաս, հրամցուածը, բայց մանաւանդ ապրելու, մանկանալու եւ ըմբոշխնելու մանուկներու թատերական, անմիջականօրէն հաղորդական խանդավառութիւնը:
Մանրամասնութիւնները կարդալ այստեղ:
«Հրանդ Տինք» Հիմնարկի ու «Համազգային»-ի գործակցութեամբ հայագիտական գիտաժողով Պոլսոյ մէջ
Ընթացիկ տարուան Հոկտեմբեր 6-7ին Պոլսոյ մէջ տեղի ունեցաւ Հրանդ Տինք Հիմնադրամի եւ Համազգայինի համատեղ ջանքերով կազմակերպուած միջազգային գիտաժողով մը՝ «Հայկական ինքնութեան քննական մօտեցումներ 21-րդ դարուն` խոցելիութիւն, առաձգականութիւն եւ փոխակերպութիւն» ընդհանուր թեմայով:
Օրին մամուլով լոյս տեսաւ գիտաժողովի տեղեկագրութիւնը:
Գիտաժողովի ընթացքին ներկայացուեցան տեսական պարունակութեամբ կամ գործնական աշխատանքներու արդիւնքները ներկայացնող շուրջ երեսուն զեկուցումներ:
Զեկուցումները կարելի էր հաղորդել հայերէնով, անգլերէնով կամ թրքերէնով. կար անմիջական թարգմանութեան դրութիւն:
Իւրաքանչիւր զեկուցումէն ետք կար զեկուցաբերներուն հարցումներ ուղղելու կարելիութիւն:
Զեկուցումները կատարեցին առհասարակ ինքնութեան յղացքներու, ժամանակի եւ սփիւռքեան տարածքի վրայ հայկական ինքնութիւններու, Թուրքիոյ հայութեան, կրօնական շրջագիծի եւ գրականութեան մէջ հայկական ինքնութեան ներկայացումն ու քննարկումը:
Գիտաժողովի ամբողջական հաշուետուութիւնը ապագային պիտի հրատարակուի յատուկ հատորով՝ Հրանդ Տինք Հիմնարկի կողմէ:
Հատորին լոյս ընծայուելէն ետք աւելի յստակ կերպով մասնագէտ հասարակութիւնը առիթը կ'ունենայ հանգամանօրէն քննելու ներկայացուած աշխատանքնրու տարողութիւնն ու արժէքը:
 Նախքան ատիկա ընելու կարելիութիւնը ունենալը սակայն հարկ է աներկբայօրէն հաստատել, թէ գիտաժողովի կայացումը ինքնին արդէն իր մէջ կը պարունակէր խորհրդանշական խորունկ իմաստ, ինչ որ մասնակիցներու մօտ ակներեւ գոհունակութեան մթնոլորտ մը ստեղծեց, մանաւանդ՝ աշխատանքային ժամերէն դուրս խորհրդակցութիւններու ընթացքին:
Արդարեւ, յիշողութիւնը ինքնութիւն կերտող հիմնական ստորոգելիներէն մէկը ըլլալով, վայրը՝ Պոլիսը, իր գրական արեւմտահայերէնի փաստացի ծննդավայրի հանգամանքով եւ ընդհանրապէս իր ազգային գործունէութեան փառաւոր անցեալով, գիտաժողովի նիւթը առարկայականի կողքին կը զետեղէր նաեւ ենթակայական պարունակի մը մէջ. այս ձեւով գիտութիւն եւ ներաշխարհ հաւասար իրաւունքներով անկաշկանդ երկխօսութեան դաշտ մը կրցան ստեղծել:
Ներկաներուն համար հաճելի էր նաեւ գտնուիլ տառացիօրէն համահայկական միջավայրի մէջ. կային ներկայացուցիչներ Հայաստանէն, արեւմտեան ու արեւելեան սփիւռքներէն եւ, բնական է, Պոլիսէն եւ Թուրքիայէն:
Համազգայինի անմիջական հաղորդակցութիւնը պոլսահայութեան հետ արդէն քանի մը տարիներու պատմութիւն ունի: Հայկական ինքնութեան նիւթով կազմակերպուած գիտաժողովը Հրանդ Տինք հիմնարկին հետ գործակցութեամբ առաջին ձեռնարկն էր:
Արդիւնքը շատ քաջալերական է:
Վստահաբար այս գործակցութիւնը պիտի շարունակուի՝ նորանոր յաջող նախաձեռնութիւններով:
Համազգայինի Կեդրոնական Վարչութիւն
Պէյրութ, 24 Հոկտեմբեր 2016
Բազմավաստակ ուսուցիչ, տնօրէն Տիգրան Ճինպաշեանը պարգեւատրուեցաւ Սփիւռքի Նախարարութեան ոսկիէ մետալով
Ուրբաթ, 21 Սեպտեմբեր 2018-ին, կէսօրէ առաջ ժամը 11:00-ին, Լիբանանի մէջ Հայաստանի Հանրապետութեան դեսպանատան մէջ տեղի ունեցաւ բազմավաստակ ուսուցիչ, տնօրէն, մտաւորական եւ հասարակական գործիչ Տիգրան Ճինպաշեանի պարգեւատրումը Հայաստանի Հանրապետութեան սփիւռքի նախարարութեան ոսկիէ մետալով:
Այս առիթով Հայաստանի Հանրապետութեան արտակարգ եւ լիազօր դեսպան Սամուէլ Մկրտչեան ըսաւ. «Այսօր նշանակալից առիթով հաւաքուած ենք, որպէսզի մեր երախտագիտութիւնը յայտնենք Տիգրան Ճինպաշեանին իր շատ երկարատեւ, նուիրեալ ու ազգանուէր գործունէութեան համար եւ այդ երախտագիտութիւնը կը յայտնենք շնորհակալութեան տեսքով` Հայաստանի Հանրապետութեան սփիւռքի նախարարութեան ոսկիէ մետալի տեսքով:
Այն ուղին, որ անցած է Տիգրան Ճինպաշեանը իրօք օրինակելի է եւ բոլոր առումներով գնահատելի, որովհետեւ հայ ժողովուրդին մատուցուած ծառայութիւնը յատկապէս կրթական օճախին մէջ, միանշանակ գնահատելի եւ ընդօրինակման արժանի է:
Այդ նուիրումը մեր բոլորին համար ոգեւորիչ հանգամանք է եւ նաեւ ուղղորդող:
Խորհրդանշական է, որ մետալի յանձնումը տեղի կ՛ունենայ Հայաստանի Հանրապետութեան վերանկախութեան 27-րդ տարեդարձին օրը:
Կը կարծեմ, որ այս պատահականութիւնը շատ մեծ խորհուրդ կը պարունակէ, որով կ՛ընդգծուի Տիգրան Ճինպաշեանի առաքելութեան կարեւորութիւնը եւ մեծութիւնը ո՛չ միայն սփիւռքի հայապահպանութեան գործին մէջ, այլ նաեւ Հայաստանի Հանրապետութեան պետականութեան ամրապնդման մեր բոլորի ջանքերուն տեսանկիւնէն»:
Իր խօսքի աւարտին ան շնորհաւորեց Տիգրան Ճինպաշեանը եւ ըսաւ. «Կը շնորհաւորեմ այս փոքր գնահատանքի համար այն մեծ աշխատանքի վաստակին, որ իրականացուցած էք ամբողջ կեանքի ընթացքին:
Ձեր օրինակը մեզի պիտի առաջնորդէ մեր գործունէութեան եւ ապագայ ձեռնարկումներուն մէջ»:
Այնուհետեւ դեսպան Սամուէլ Մկրտչեան Հայաստանի Հանրապետութեան սփիւռքի նախարարութեան ոսկիէ մետալը յանձնեց Տիգրան Ճինպաշեանին:
Մանրամասնութիւնները կարդալ այստեղ:
Ալեքսանդր Սպենդիարեանի կեանքին եւ գործունէութեան ներկայացում (Լիբանան)
Համազգայինի «Բ. Կանաչեան» երաժշտական քոլեճին կազմակերպութեամբ Ուրբաթ, 30 Յունուար 2015-ին, քոլեճի վարիչ տնօրէն Արմէն Ճենտերեճեան, Համազգայինի «Լ. Շանթ» կեդրոնի «Գ. եւ Հ. Արմէնեան» սրահին մէջ ներկայացուց Ալեքսանտր Սպենդիարեանի կեանքն ու գործունէութիւնը:
Արմէն Ճենտերեճեան յայտնեց, որ Սպենդիարեանը կը նկատուի հայ դասական երաժշտութեան հիմնադիրներէն մէկը, որ իւրացնելով ժողովրդական երաժշտութեան օրինաչափութիւնները, դաստիարակուելով եւրոպական եւ ռուսական դասական երաժշտութեամբ, ընդարձակած է ազգային երաժշտութեան շրջանակները, հիմքը դրած հայ դասական սիմֆոնիք երաժշտութեան եւ ստեղծած «Ալմաստ» օփերան:
Ալեքսանտր Սպենդիարեան ծնած է 1871-ին, Խրիմ, վաճառականի ընտանիքի մէջ:
Անոր մանկական երաժշտական տպաւորութիւնները կապուած եղած են ընտանիքի մթնոլորտին եւ Խրիմի երաժշտական կենցաղին հետ:
1896-1900 թուականներուն Սպենդիարեան աշակերտած է նշանաւոր յօրինող Ն. Ռիմսքի Քորսաքովին:
Անոր աշխարհահայեացքի ձեւաւորման մէջ մեծապէս նպաստած է կապը ռուսական արուեստի յայտնի ներկայացուցիչներուն եւ հայ մշակոյթի յառաջադէմ գործիչներուն հետ:
Մանրամասնութիւնները կարդալ այստեղ:
Համազգայինի Մարսէյի եւ Լիբանանի Մ. եւ Հ. Արսլանեան Ճեմարաններու 100 առ հարիւր յաջողութիւնները ֆրանսական պաքալորէայի քննութիւններուն
Ուրախութեամբ կը յայտնենք, թէ Համազգայինի Մ. եւ Հ. Արսլանեան Ճեմարանի եւ Մարսէյի Ճեմարանի աւարտական դասարաններու ֆրանսական պաքալորէայի ներկայացած բոլոր աշակերտները յաջողած են, մեծամասնութիւնը՝ յիշատակութիւններով. Մ. եւ Հ. Արսլանեան Ճեմարան՝ 1 շատ լաւ՝ դատակազմի յատուկ գնահատականով, 2 շատ լաւ, 6 լաւ, 12 բաւական լաւ: Մարսէյի Ճեմարան՝ 4 շատ լաւ, 4 լաւ, 4 բաւական լաւ:
Կը շնորհաւորենք համազգայինի Ճեմարաններու շրջանաւարտները, ծնողները եւ անձնակազմերը:
Հայոց ցեղասպանութեան 96-ամեակին նուիրուած գեղարուեստական յայտագիր (Լիբանան)
Կազմակերպութեամբ Համազգայինի Լիբանանի Շրջանային վարչութեան, Երկուշաբթի, 25 Ապրիլ 2011-ին, երեկոյեան ժամը 5:00-ին, «Յակոբ Տէր Մելքոնեան» թատերասրահին մէջ տեղի ունեցաւ Հայոց ցեղասպանութեան 96-ամեակի յայտագիր` մասնակցութեամբ Համազգայինի գեղարուեստի դպրոցներուն եւ միաւորներուն:
Լիբանանի եւ Հայաստանի քայլերգները լսելէ ետք, Համազգայինի Լիբանանի Շրջանային վարչութեան խօսքը արտասանեց Սարգիս Կիրակոսեան: 
Ան ըսաւ, որ Համազգայինը երգի, պարի, նուագի եւ խօսքի ընդմէջէն պիտի հաստատէ, որ ինք իր անդամներով պահանջատէրն է հայութեան արդար իրաւունքներուն:
Կիրակոսեան նշեց, որ այսօր Հայոց ցեղասպանութեան ճանաչման աշխատանքները օրըստօրէ կը դառնան աւելի ուժգին եւ պիտի գայ օրը, երբ թուրքը ծունկի պիտի գայ ու մէկուկէս միլիոն նահատակներուն յարգանք պիտի մատուցէ:
Գեղարուեստական յայտագիրի առաջին բաժինով ելոյթ ունեցաւ Համազգայինի «Կարկաչ» երգչախումբը, որ նախ ներկայացուց Բարսեղ Կանաչեանի ստեղծագործութիւններէն, եւ ապա` յեղափոխական երգաշար մը:
Հրակ Փափազեան ընթերցեց Վահէ Օշականի «Տարեդարձ» ստեղծագործութիւնը, իսկ «Գայեանէ» պարի դպրոցը ներկայացուց «Գիւմրուայ շորոր» պարը:
Ներկաները դիտեցին Հայոց ցեղասպանութեան եւ մշակութային եղեռնին նուիրուած տեսաերիզ մը, որմէ ետք ելոյթ ունեցաւ Համազգայինի «Բ. Կանաչեան» երաժշտական քոլեճի լարային նուագախումբը, որ ներկայացուց Պախի «Էր ան Ճի սթրինկ»ը, Ալպինոնի «Ատաժիոն», Կոմիտասի «Ալ այլուղս»ը եւ «Հապրպան»ը (վերջին երկու ստեղծագործութիւնները վերամշակած է Սարգիս Ասլամազեան): Իսկ քոլեճի տուտուկահարներու համոյթը նուագեց «Սեւ մութ ամպեր»ը եւ «Կռունկ»ը:
Հայոց ցեղասպանութեան 96-ամեակին նուիրուած Համազգայինի աւանդութեան վերածուած հանդիսութիւնը փակուեցաւ Համազգայինի տհոլի համոյթի իւրայատուկ կատարումով:
Դանիէլ Վարուժանի «Հացին Երգը» անգլերէն հրատարակութեան առթիւ շնորհահանդէս (Գանատա)
Շաբաթ 20 Նոյեմբեր 2021-ին, Գէմպրիճի Հայ Կեդրոնէն ներս տեղի ունեցաւ շնորհահանդէս, արեւմտահայ գրականութեան տիտաններէն Դանիէլ Վարուժանի բանաստեղծական գործերէն «Հացին Երգը» հատորի՝ Թաթուլ Սոնենց Փափազեանի կողմէ անգլերէն թարգմանութեան առթիւ։
Միջոցառումը կը հովանաւորէր Գանատայի Համազգայինի Շրջանային Վարչութիւնը, կազմակերպութեամբ Գէմպրիճի «Տաթեւ» մասնաճիւղին:
Օրուան բեմավարուհի Նազիկ Հանէշեան ներկաները հրաւիրեց մէկ վայրկեան յոտնկայս յարգելու յիշատակը Արցախեան պատերազմի նահատակներուն, որմէ ետք իր խօսքին մէջ մատնանշեց հայ գրքի կարեւորութիւնը:
Փունջ մը Հայկական ժողովրդային երգերով հանդէս եկաւ Դալար Արզումանեանը՝ ընկերակցութեամբ կիթառահար Համօ Արզումանեանի:
«Տաթեւ» մասնաճիւղի վարչութեան խօսքը փոխանցեց Սալբի Քէլէշեան, որ անդրադարձաւ մասնաճիւղի ծրագիրներուն։
Բեմ հրաւիրուեցաւ Համազգայինի Կեդրոնական վարչութեան ներկայացուցիչ Վիգէն Թիւֆէնքճեանը, որուն հեռակայ համացանցային կապով միացաւ նաեւ թարգմանիչ Թաթուլ Սոնենց Փափազեան։
Համազգայինի «Քնար» պարախումբի բազմամեայ պարուսոյց Ֆելիքս Յարութիւնեանի յիշատակին նուիրուած երեկոյ (Լիբանան)
Կազմակերպութեամբ Համազգայինի Լիբանանի Շրջանային Վարչութեան եւ հովանաւորութեամբ Լիբանանի մէջ Հայաստանի դեսպանատան, Չորեքշաբթի, 6 Յունիս 2012-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ Համազգայինի բազմամեայ վաստակաշատ պարուսոյց Ֆելիքս Յարութիւնեանի յիշատակին նուիրուած երեկոյ` ներկայութեամբ պատկան մարմիններու ներկայացուցիչներու, արուեստագէտներու, արուեստասէրներու, համազգայնականներու եւ բարեկամներու:
Յարութիւնեանին յիշատակը մէկ վայրկեան յոտնկայս լռութեամբ յարգելէ ետք, երեկոյի բացման խօսքը արտասանեց Սիլվա Քիւրքճեան, որ նշեց, թէ Ֆելիքս Յարութիւնեան հայրենի այն արուեստագէտներէն էր, որ 1993-ին Լիբանան հաստատուելով իր մեծ ներդրումը ունեցաւ պարարուեստի մարզին մէջ:
Ապա ելոյթ ունեցաւ Համազգայինի սենեկային նուագախումբը` խմբավարութեամբ Կարօ Աւեսեանի:
Ֆելիքս Յարութիւնեանի կենսագրութիւնն ու անոր մասին վկայութիւններ փոխանցող տեսերիզի ցուցադրութեան յաջորդեց Մշակոյթի, կենսոլորտի եւ աւանդութիւններու ազգային համախմբումի նախագահ Անթուան Ապու Ժաուտէի խօսքը:
Վերջինս յայտնեց, որ Ֆելիքս Յարութիւնեան արուեստի մարզին մէջ անկրկնելի իւրայատուկ երեւոյթ մըն է, որ կարողութիւնը ունի տարբեր ժողովուրդներու պարերը բեմականացնելու ամենայն հարազատութեամբ:
Ապու Ժաուտէ շեշտեց, որ Յարութիւնեան ոչ միայն հայկական, այլեւ լիբանանեան ընկերութեան մէջ պարարուեստի մարզի զարգացման առնչութեամբ ունեցած է իր գործօն եւ կարեւոր ազդեցութիւնը:
Ապու Ժաուտէի խօսքէն ետք Համազգայինի «Քնար» պարախումբը ներկայացուց «Անուրջներ»-ը, իսկ «Գայեանէ» պարի դպրոցը` «Հայի աչեր»-ը:
Ուսամա Ռահպանիի, Տանիէլ Ռահպանիի եւ Ղատի Ռահպանիի վկայութիւնները փոխանցող տեսերիզի ցուցադրութեան յաջորդեց «Քնար»-ի կատարողութեամբ «Իլիկներ» եւ «Մարտական» պարերու ներկայացումը:
Համազգայինի Լիբանանի Շրջանային վարչութեան անունով խօսք առաւ Յակոբ Լատոյեան, որ նշեց, թէ 19 տարիներու ընթացքին Յարութիւնեան անընդմէջ Համազգայինի «Լեւոն Շանթ» կեդրոնին մէջ քրտինք թափեց եւ կոկորդ մաշեցուց` միատեղելով բոլոր խաւերէն երիտասարդներ եւ պատրաստելով մշակուած սերունդներ:
Լատոյեան ըսաւ, որ Յարութիւնեան միութենական հասկացողութիւն ունէր եւ կը հաւատար հաւաքական աշխատանքին։
Անդրադառնալով անցնող տարիներուն Համազգայինի ընտանիքին ունեցած կորուստներուն` Յակոբ Լատոյեան յայտնեց, որ Համազգայինը պիտի շարունակէ գործել Գրիգոր Շահինեանի շուքով, Զոհրապ Թորիկեանի խստապահանջութեամբ, Կարինէ Ալեքսանտրեանի բծախնդրութեամբ եւ Ֆելիքս Յարութիւնեանի երեւակայութեամբ ու ստեղծագործ ոգիով:
Յակոբ Լատոյեան նշեց, որ Հայաստան – սփիւռք շօշափելի գործակցութեան ամուր կամուրջ մը հանդիսացած է Յարութիւնեան, որ հաւատացած էր սփիւռքի կարեւորութեան եւ երիտասարդութեան:
Այս գծով ան շեշտեց, որ Հայաստանէն գեղարուեստի մարզի իւրաքանչիւր ներկայացուցիչ լիբանանահայ գաղութին մէջ հայրենիքի ոգեղէն դեսպանն է:
Իր խօսքի աւարտին Լատոյեան ըսաւ. «Այսօր, պարո՛ն Ֆելիքս, մենք այս սրահին մէջ քու անմահութեանդ կենացը կը խմենք եւ մեր հոգիները լեցուած են քեզմով, մտքերը փոթորկած են եւ բոլորս, իբրեւ քու լաւ բարեկամներդ, կ՛ըսենք. «Կենա՛ցդ»:
Համազգայինի Լիբանանի Շրջանային վարչութեան խօսքէն ետք, Սիլվա Քիւրքճեան ընթերցեց Հայաստանի Հանրապետութեան սփիւռքի նախարար Հրանուշ Յակոբեանի ցաւակցագիրը:
Յարութիւնեանի վկայութիւնները փոխանցող տեսերիզով փակուեցաւ յիշատակի երեկոն:
Եղիշէ Չարենցի նուիրուած երեկոյ (ԱՄՆ)
Կիրակի, 6 Մարտ, 2016-ին, Համազգայինի Նիւ Ճըրզիի մասնաճիւղը կազմակերպեց Եղիշէ Չարենցի նուիրուած երեկոյ մը, որուն ընթացքին ներկայացուեցաւ «Charents: In Search of My Armenian Poet» վաւերագրական ժապաւէնը։
Ժապաւէնի ցուցադրութեան ներկայ էր ժապաւէնի հեղինակ եւ բեմադրիչ Շիրին Անտըրսըն։
Երեկոն սկսաւ բարի գալուստի խօսքով, որուն ընթացքին հակիրճ տեղեկութիւն տրուեցաւ Եղիշէ Չարենցի կեանքին ու գրական գործունէութեան մասին։
Նարեկ Շաբաթօրեայ Վարժարանի չորրորդ կարգէն մինչեւ եօթներորդ կարգի աշակերտներէն խումբ մը շատ գեղեցիկ ու սահուն կերպով ներկայացուց Եղիշէ Չարենցի բանաստեղծութիւններէն փունջ մը։ Ապա սկսաւ ժապաւէնին ցուցադրութիւնը։
Մանրամասնութիւնները կարդալ այստեղ:
Աշոտ եւ Արմէն Ճենտերեճեաններու մեծարանքի երեկոյ (Լիբանան)
Մեծի Տանն Կիլիկիոյ Արամ Ա. կաթողիկոսի հովանաւորութեամբ եւ կազմակերպութեամբ Մեծի Տանն Կիլիկիոյ կաթողիկոսութեան դպրեվանքին ու Համազգայինի Լիբանանի Շրջանային վարչութեան, Ուրբաթ, 8 Ապրիլ 2016-ին, երեկոյեան ժամը 7:00-ին, «Կիլիկիոյ» թանգարանին մէջ տեղի ունեցաւ Աշոտ եւ Արմէն Ճենտերեճեաններու մեծարանքի երեկոն:
Բացման խօսքով հանդէս եկաւ Գարեգին վրդ. Շխրտըմեան:
Ան ողջունեց ներկաները եւ յայտնեց, որ երեկոն կազմակերպուած է գնահատելու, պատուելու եւ խոնարհելու Արմէն եւ Աշոտ Ճենտերեճեաներուն վաստակին դիմաց, հայ մշակոյթի պահպանման գործին մէջ եւ արուեստներուն մէջ գերագոյններէն հանդիսացող երաժշտութեան հանդէպ իրենց խորաթափանց սիրոյն եւ բծախնդիր աշխատանքին համար:
Ան խօսելով մշակոյթի դերին մասին պնդեց, որ մշակոյթը հայ ազգի գոյատեւման կենսական աղբիւրներէն եւ ինքնութիւնը անաղարտ պահող ուժերէն մէկն է:
Մշակոյթը շունչն է ազգին եւ անոր կենդանութեան համար աւիշ մատակարարող աներեւոյթ զօրութիւնը:
Գարեգին վրդ. Շխրտըմեան դիտել տուաւ, թէ ինչպէ՛ս Ճենտերեճեան եղբայրները իրենց կեանքի ընթացքին հոգիով միացած` լուռ խօսքերով փոխանցած են մեր մշակոյթի կոթողները:
Դասական եւ ժողովրդական երաժշտութեան ունկնդրութիւն (Լիբանան)
Հինգշաբթի, 19 Դեկտեմբեր 2013-ի երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ դասական եւ ժողովրդային երաժշտութեան ունկնդրութեան երեկոյ` կազմակերպութեամբ Համազգայինի գեղարուեստի դպրոցներուն եւ «Բարսեղ Կանաչեան» երաժշտանոցին:
Երեկոյին ընթացքին ելոյթ ունեցան երաժշտանոցի ուսուցիչներէն Աշոտ եւ Արմէն Ճենտերեճեան եղբայրները, Լիւսի Չամսարեան, Արեւիկ Գրիգորեան եւ խումբ մը աշակերտներ:
Երաժշտական այս ունկնդրութիւնները տեղի կ՛ունենան ամէն ամիս: Երէկուան ունկնդրութեան երեկոն այս տարուան առաջինն էր:
Ունկնդրութեան այս երեկոները կը միտին մասնաւորաբար աշակերտներու ձիրքերու եւ գիտելիքներու զարգացման:
Յայտագիրը բաղկացած էր երկու մասերէ:
Առաջին մասին մէջ Սեւակ Զարմենեան կատարեց «Ճինկլ Պելզ»-ը, Նաթաշա Թոփաքեան` «Անուշ» օփերայէն հատուած մը, Վանայ Մարգարեան` «Քոչարի»-ն, Կասիա Լեւոնեան եւ Արի Տագէսեան` «Ճոյ Թու Տը Ուըրլտ», Կայէլ Գրիգորեան` «Եաման Եար», Կարօ Գրիգորեան` Պապաճանեանի «Էլեկիա»-ն, Կրէս Մարտիրոսեան` «Մալակենա»-ն, Սէրուժ Յովսէփեան` Շոփենի «Վալս Սիս Մոլ»-ը, Նարեկ Նաճարեան եւ Սարգիս Հալաճեան` Շնիտկէի «Փասթորալ»-ը, Հենրի Իշխանեան` Հայտընի սոնաթներէն մէկը, Նարօտ Խտըրլարեան եւ Անի Գասպարեան` Շուպըրթի սոնաթներէն մէկը եւ Անդրանիկ Գասպարեան` Շոփենի «Վալս»-ը:
Երկրորդ մասին մէջ Արեւիկ Գրիգորեան կատարեց Վերտիի «Պոլերօ»-ն, Հրակ Տեմիրճեան եւ Նարօտ Սուրճեան` Վիվալտիի «Ատաճիօ»-ն, Մարինէ Հալլաճեան, Լիւսի Չամսարեան եւ Ժան Փոլ Քաթըրճեան` Օրելլիի «Քոնչերթօ Կրոսսօ No 8 տի Նաթալ»-ը, իսկ Արմէն եւ Աշոտ Ճենտերեճեան եղբայրները` Վաժա Ազարաշվիլիի «Սենթիմենթալ Թանկօ»-ն:
Հովանաւորութեամբ Այնճարի ՀՅԴ «Կարմիր լեռ» կոմիտէին եւ կազմակերպութեամբ Համազգայինի «Պարոյր Սեւակ» մասնաճիւղին, Շաբաթ, 6 Հոկտեմբեր 2018-ին, երեկոյեան ժամը 7:00-ին, «Սարգիս Զէյթլեան» ժողովրդային տան շրջափակին մէջ տեղի ունեցաւ Հայաստանի Հանրապետութեան հիմնադրութեան 100-ամեակին եւ անկախութեան վերականգնման 27-ամեակին առիթով ազգագրական եւ ազգային երգերու երեկոն, որուն ընթացքին ելոյթ ունեցան հայրենի երգիչներ` Գոհար Յովհաննիսեան, Ռուբէն Սասունցի եւ Աղասի Իսպիրեան:
Համազգայինի «Պարոյր Սեւակ» մասնաճիւղի վարչութեան անունով Նաթալի Քենտիրճեան` բարի գալուստ մաղթելէ ետք ներկաներուն, հրաւիրեց բոլորը մէկ վայրկեան յոտնկայս լռութեամբ յարգելու տաղանդաւոր երգիչ Շարլ Ազնաւուրի յիշատակը:
Ան յայտնեց, որ «Հայաստանի Հանրապետութեան զոյգ անկախութիւններու առիթով ազգագրական եւ ազգային երգերու փառատօն է այսօր»:
Շարունակելով ան ըսաւ. «Բազմախորհուրդ ու բազմաշերտ է աւանդը մայիս 28-ին, անգնահատելի ներգործութեամբ յատկապէս սփիւռքի հայութեան կեանքին վրայ:
Մանրամասնութիւնները կարդալ այստեղ:
Ազգային եւ ազգագրական երգերու երեկոյ (Լիբանան)
Համազգայինի 90-ամեակին նուիրուած ձեռնարկներու ծիրին մէջ, կազմակերպութեամբ Համազգայինի Լիբանանի Շրջանային վարչութեան, Հայաստանի Հանրապետութեան հիմնադրութեան 100-ամեակին եւ Հայաստանի Հանրապետութեան անկախութեան վերականգնման 27-ամեակին առիթով Ուրբաթ, 5 Հոկտեմբեր 2018-ին, երեկոյեան ժամը 8:30-ին, Հայ կաթողիկէ «Յովհաննէս Պօղոսեան» սրահին մէջ տեղի ունեցաւ ազգագրական եւ ազգային երգերու երեկոյ` կատարողութեամբ հայրենի երգիչներ Գոհար Յովհաննիսեանի, Ռուբէն Սասունցիի եւ Աղասի Իսպիրեանի:
Համազգայինի Լիբանանի Շրջանային վարչութեան անունով Վարդան Ազնաւուրեան, բարի գալուստ մաղթելէ ետք ներկաներուն, հրաւիրեց բոլորը մէկ վայրկեան յոտնկայս լռութեամբ յարգելու տաղանդաւոր երգիչ Շարլ Ազնաւուրի յիշատակը:
Ան նկատել տուաւ, որ սոյն ձեռնարկը վարչութեան գործունէութեան նոր տարեշրջանի առաջինն է, նաեւ կը զուգադիպի Համազգայինի հիմնադրութեան 90-ամեակին:
Ազնաւուրեան հաստատեց, որ ազգագրական եւ ազգային երգերը միշտ եղած են հոգեհարազատ եւ լաւագոյնս կ՛արտացոլեն մեր մշակոյթը, նաեւ կ՛ամրապնդեն հայրենիքի հետ կապը:
Մանրամասնութիւնները կարդալ այստեղ:
Երաժշտական երեկոյ՝ կազմակերպութեամբ համազգայինի Դամասկոսի «Լ.Շանթ» մասնաճիւղին
Երաժշտութիւնը կ՚ազնուացնէ հոգին եւ կը հանդիսանայ միջազգային լեզու մը, որ կը հնչէ տարբեր ժողովուրդներու կողմէ, բոլորին համար։ 
Արդարեւ, նորահաս սերունդին մօտ հայկական երաժշտութեան սէրը արթնցնելու եւ անոր հոգիին մէջ զայն մշտակէզ պահելու համար, Համազգայինի «Լ.Շանթ» մասնաճիւղի երաժշտական յանձնախումբը նախաձեռնեց երաժշտական- գեղարուեստական երեկոյի մը կազմակերպման, Դամասկոսի պետական երաժշտանոցի հայ ուսանողներուն կատարողութեամբ։
Ձեռնարկը տեղի ունեցաւ Շաբաթ, 2 Յուլիս 2022-ի երեկոյեան ժամը 7:00-ին, «Ահարոնեան» կեդրոնի սրահէն ներս, ներկայութեամբ վարչութեան եւ յանձնախումբի անդամներուն, ծնողներուն եւ երաժշտասէր հանրութեան։
Վարչութեան եւ յանձնախումբի անունով բարի գալուստի խօսք արտասանեց վարչութեան անդամ Ժանէթա Պրունսուզեան ու յայտնելով նախաձեռնութեան նպատակը ըսաւ. «Դարերու տառապանքէն յաղթական դուրս եկած մեր մշակոյթին ամէնէն մեծ գործօններէն են հայ երգն ու երաժշտութիւնը։ 
Ուստի համազգայինը մեծ դերակատարութիւն ունի զանոնք պահելու եւ նորահաս սերունդին սեփականութիւնը դարձնելու:
Այս նպատակով կազմակերպեցինք երաժշտական այս համեստ երեկոն, քաջալերելու մեր պատանիներն ու երիտասարդները, համախմբելու զանոնք համազգայինին շուրջ, որպէսզի անոր հովանիին տակ կենսաւորեն նաեւ հայ երգն ու երաժշտութիւնը, սիրեն ու ապրին հայկական երաժշտութեան շունչով ու ոգիով»։
Մանրամասնութիւնները կարդալ այստեղ:
«Սեւակեան երեկոյ» (Լիբանան)
Բանաստեղծութեան միջազգային օրուան առիթով, կազմակերպութեամբ Համազգայինի Լիբանանի Շրջանային վարչութեան, Չորեքշաբթի, 21 Մարտ 2012-ի երեկոյեան ժամը 8:00-ին, Համազգայինի «Լեւոն Շանթ» մշակութային կեդրոնի «Գ. եւ Հ. Արմէնեան» սրահին մէջ տեղի ունեցաւ «Սեւակեան երեկոյ» թեմայով բանաստեղծութիւններու ընթերցում:
Ձեռնարկի բարի գալուստի խօսքը արտասանեց Սիլվա Քիւրքճեան: Ան նկատել տուաւ, որ բանաստեղծութեան սէրը նոր սերունդին ներկայացուցիչներուն մէջ պէտք է սերմանենք փոքր տարիքէն, որպէսզի սիրեն արուեստը եւ հայ բանաստեղծութիւնը:
Ս. Քիւրքճեան ընդգծեց, որ Պարոյր Սեւակ կը հաւատար, որ արուեստագէտը ժողովուրդին նկատմամբ ունի սրբազան պարտականութիւն եւ պէտք է ժողովուրդը բարձրացնէ դէպի արուեստ եւ ոչ թէ արուեստը իջեցնէ մինչեւ ժողովուրդի մակարդակը:
Այնուհետեւ գործադրուեցաւ գեղարուեստական յայտագիր, որ կը բովանդակէր բանաստեղծութիւններու ընթերցում, երգ, տեսերիզի ցուցադրութիւն:
Յայտագիրին իրենց մասնակցութիւնը բերին Արազ Գոճայեան, Անուշ Թրուանց, Գուրգէն Փափազեան, Նարօտ Սուրճեան, Ալին Նաքքաշեան, Մարօ Սարգսեան, Սիլվա Քիւրքճեան, Հրակ Փափազեան, Սօսէ Ճինպաշեան, Սերուժ Յովսէփեան, Շաղիկ Մկրտիչեան եւ Մարիա Գալֆայեան:
Ձեռնարկի ընթացքին սրտի խօսք ուղղեց Սարգիս Կիրակոսեան: Ան հաստատեց, որ Պարոյր Սեւակ առաջին օրէն հաստատ, վճռակամ եւ նպատակասլաց քայլերով մուտք գործեց հայ գրականութեան մէջ:
Ան շեշտեց, որ «Անլռելի զանգակատունը» գլուխ գործոց մըն է, որ իր մէջ կը ներառէ հայ ժողովուրդի 100-ամեայ պատմութիւնը խտացուած ձեւով:
Ձեռնարկի եզրափակիչ բաժինով Անի Սարաֆեան-Եփրեմեան մեկնաբանեց Պարոյր Սեւակի բանաստեղծութիւններէն փունջ մը եւ իր գերազանց կատարումով յաւելեալ փայլք տուաւ ձեռնարկին:
Սիլվա Եուզպաշեանի ասմունքի երեկոյ (ԱՄՆ Արեւելեան)
Կազմակերպութեամբ Համազգայինի Ուաշինկթընի մասնաճիւղին, Ուրբաթ, 27 Սեպտեմբեր 2013-ի երեկոյեան, Ուաշինկթընի Հայաստանի դեսպանութեան յարկին տակ տեղի ունեցաւ հայրենի վաստակաւոր ասմունքող` Սիլվա Եուզպաշեանի ասմունքի երեկոն:
Միջոցառումը նուիրուած էր Հայաստանի Հանրապետութեան անկախութեան 22 ամեակին:
Ի յիշատակ հայրենի անզուգական դերասան եւ թատերագիր Սօս Սարգսեանի մահուան, մասնաճիւղի անդամներէն ընկ. Լեւոն Պալեան, յարգանքի ու երախտագիտութեան խօսք արտասանեց Հայաստանի մէջ Համազգայինի հիմնադիր Սօս Սարգսեանի հասցէին:
Լեւոն Պալեան իր անձնական ծանօթութեան ընդմէջէն բարձր գնահատեց Սօս Սարգսեանի ծառայութիւնը հայ մշակոյթին մէջ ու Համազգայինի հանդէպ անոր ունեցած հաւատքն ու նուիրումը:
Ներկաները վայրկեան մը յոտնկայս յարգեցին մեծ վարպետի յիշատակը: 
Սուրբ Խաչ եկեղեցւոյ հովիւ` Տէր Սարգիս քահանայ Ագթաւուքեան աղօթեց նորոգ հանգուցեալ` Սօս Սարգսեանի հոգիին համար:
Ապա, Յակինթ Դերբենճեան մասնաճիւղի անունով բարի գալուստ մաղթեց Սիլվա Եուզպաշեանին ինչպէս նաեւ իր երախտագիտութեան խօսքը փոխանցեց մեծագոյն դեսպանին, որ սիրայօժար տրամադրեց դեսպանութեան սրահը Համազգայինի միջոցառման:
Դեսպան Մարգարեանի անունով խօսք առաւ Անդրանիկ Յովհաննէսեան, որ բարձր դրուատեց Եուզպաշեանի արուեստի արժէքները եւ շնորհակալութիւն յայտնեց Համազգայինին այս գեղեցիկ երեկոն նոուիրելու Հայաստանի Անկախութեան տարեդարձին:
Ձեռնարկին ներկայ էր նաեւ Համազգայինի Արեւելեան շրջանի Շրջանային Վարչութեան ատենապետ` ընկ. տոքթ. Տիգրան Գազանճեան:
Հռչակաւոր եւ մեծանուն ասմունքող` Սիլվա Եուզպաշեան յաջորդող մէկ ժամուան ընթացքին, արուեստագէտի իր գրաւիչ դիւթականութեամբ մագնիսացուց դեսպանութեան սրահը, ուր ներկաները խորասուզուեցան Համօ Սահեանի ու Վահագն Դաւթեանի բանաստեղծական կտորներուն մէջ: 
Եուզպաշեանի հնչեղ ձայնը, գրաւիչ արտայայտչականութիւնն ու կենդանացնող ասմունքը պահ մը բոլորին առջեւ վերակենդանացուց հայ բանաստեղծութեան մեծ ներկայացուցիչներու տեսիլքը` հանդէպ հայութեան ու հայ գրականութեան:
Եուզպաշեան նաեւ ներկաներուն հետ բաժնեց զոյգ բանաստեղծներու հետ իր ունեցած անձնական վկայութիւները, որոնք ուրախութեան ու յուզումի հաճելի խառն պահեր ստեղծեցին բոլորին մօտ:
Ասմունքի երեկոն իր քաղցրութեան սահմանները գերազանցեց, երբ Սիլվա Եուզպաշեան ասմունքեց Ուիլիըմ Սարոյեանի գարեջրատան մէջ հանդիպած երկու հայերու հատուածը:
Եուզպաշեանի ասմունքի բարձրորակ ելոյթներն ու իր արուեստագէտի գերազանցելի ներկայացումները անմոռանալի յիշատակի երեկոյի վերածեցին Համազգայինի Ուաշինկթընի կազմակերպած երեկոն, ուրկէ ազգայինները բաժնուեցան լիցքաւորուած հայ մեծանուն բանաստեղծներու յուշերով ու Սիլվայի անժամանցելի յիշատակներով:
Համազգայնական
«ՅԱՆՈՒՆ ՀԱՅՐԵՆԻՔԻ» ԽՈՐԱԳՐՈՎ ԵՐԳԱՀԱՆԴԷՍ (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տ. Մասիս Ս. Եպս. Զօպուեանի, կազմակերպութեամբ Համազգայինի «Նիկոլ Աղբալեան» Մասնաճիւղի Վարչութեան, «Յանուն Հայրենիքի» խորագրով ազգային-յեղափոխական երգերու երեկոյ մը տեղի ունեցաւ Կիրակի, 24 Հոկտեմբեր 2021-ի երեկոյեան ժամը 7։00-ին, «Գ. Եսայեան» սրահէն ներս։
Համերգին նպատակը հայ երիտասարդութիւնը ազգային երգի ճամբով հայ ժողովուրդի ազատագրական պայքարի բագինին ինկած հերոսներուն աղերսելն էր:
Երեկոյին մասնակցեցան Համազգայինի նուագախումբը եւ մեներգողները, ղեկավարութեամբ՝ բժ. Ռաֆֆի Ապէճեանի ինչպէս նաեւ «Շուշի» մանկապատանեկան պարախումբը, գեղարուեստական ղեկավարութեամբ՝ Վրէժ Թերզեանի։
Օրուան հանդիսավար Գէորգ Աղպապեան ազգային պատգամներով մերթ ընդ մերթ վեր առաւ հայ ազատագրական շարժման հերոսներուն սխրանքներն ու հայրենիքի պաշտպանութեան հրամայականը:
Մանրամասնութիւնները կարդալ այստեղ:
Ալիսիա Կիրակոսեանի յիշատակին նուիրուած յուշ երեկոյ (ԱՄՆ)
Կազմակերպութեամբ Համազգայինի Արեւմտեան Ամերիկայի Շրջանային վարչութեան եւ համագործակցութեամբ Լոս Անճելըսի Իրանահայ մշակութային միութեան, յուշերեկոյ մը տեղի ունեցաւ տարի մը առաջ մեզմէ առյաւէտ բաժնուած բանաստեղծուհի Ալիսիա Կիրակոսեանի յիշատակին, Կիրակի, Հոկտեմբեր 4, 2015ին, երեկոյեան ժամը 5ին, Լոս Անճելըսի Իրանահայ միութեան շքեղ սրահին մէջ։
Ներկայ էին Ալիսիայի ընտանիքի անդամներն ու հարազատները, պաշտօնական հիւրեր, հրաւիրեալներ, ՀՕՄի ներկայացուցիչներ, գրասէրներու խաւ մը. մանաւա՛նդ իր ներկայութեամբ ձեռնարկը կը պատուէր հայ գրականութեան երիցագոյն ներկայացուցիչ Ժագ Ս. Յակոբեան:
Օրուան պատշաճ յայտագիրին ընդմէջէն հանդիսատեսը յետադարձ հայեացքով պտոյտ մը կատարեց Ալիսիա Կիրակոսեանի «Բանաստեղծութեան ոլորտներուն մէջ»:
Աւելի քան 60 հատորներ, եռալեզու ստեղծագործական վաստակ՝ հայերէն, անգլերէն, սպաներէն, բանաստեղծական հարուստ աւանդ, որ ժառանգն է հայ գրականութեան:
Յայտագիրը գործադրուեցաւ հեզասահօրէն, շնորհիւ օրուան զոյգ հանդիսավարներ Սոնա Մատարեանի եւ Անուշ Հովեան-Ալեքսանեանի մասնագիտական մակարդակի բեմավարութեան, նկատառելի ներդրումին եւ մէջ ընդ մէջ տպաւորիչ ելոյթներուն:
Բացման խօսքով ելոյթ ունեցաւ Լոս Անճելըսի Իրանահայ միութեան նախագահ Թոմիկ Ալեքսանեան, որ հակիրճ կերպով անդրադարձաւ Ալիսիայի գրական վաստակին:
Գեղարուեստական յայտագիրի բացումը կատարեց ծանօթ արուեստագիտուհի Ալենոյշ Եղնազար, որ իր բացառիկ ձայնով երգեց Ալիսիայի «Այնպէս Ուզում Եմ» երգի վերածուած բանաստեղծութիւնը՝ ներկաները անմիջապէս փոխադրելով Ալիսիայի քերթողութեան զմայլելի աշխարհը:
Մանրամասնութիւնները կարդալ այստեղ:
Թատերական բացառիկ երեկոյ (Վալանս)
Շաբաթ, 3 Մարտ 2012-ի երեկոյեան ժամը 8։30-ին, Վալանսի Théâtre de la Ville-ի մէջ, Համազգայինի Լեւոն Շանթ մասնաճիւղի թատերախումբը Սիմոն Մնակեանի բեմադրութեամբ ներկայացուց Յակոբ Պարոնեանի «Շողոքորթը» կատակերգութիւնը` ներկայութեամբ աւելի քան 200 հանդիսատեսներու։
Մէկ ու կէս ժամուան տեւողութեամբ ներկայացումը աւարտեցաւ յոտնկայս ծափահարութիւններով։
Ներկաները գնահատական խօսքեր փոխանցեցին դերակատարներուն՝ Համազգայինի նորակազմ թատերախումբէն ակնկալելով նորանոր նուաճումներ։
Երկար ատենէ ի վեր սպասուած Համազգայինի այս ձեռնարկը եզակի երեւոյթ մըն էր վալանսահայ գաղութին մէջ։
«Պօղոս Սնապեանի Մտերմութեամբ» խորագիրով յուշ երեկոյ (Լիբանան)
Երեքշաբթի, 6 Հոկտեմբեր 2015-ին, երեկոյեան ժամը 8:00-ին, «Ազդակ»-ի «Փիւնիկ» սրահին մէջ Համազգայինի Լիբանանի Շրջանային վարչութեան կազմակերպութեամբ տեղի ունեցաւ յուշ երեկոյ մը` «Պօղոս Սնապեանի մտերմութեամբ» խորագիրով, որուն բանախօսն էր դոկտ. Մարի Ռոզ Ապուսեֆեան:
Ձեռնարկը սկսաւ տեսերիզի մը ցուցադրութեամբ, որուն մէջ գրականագէտ Պօղոս Սնապեան կը խօսէր իր եւ իր գրական գործունէութեան, գրական խոհերուն մասին:
Բարի գալուստի խօսքով հանդէս եկաւ Արազ Գոճայեան:
Ապա Շողիկ Թորոսեան մեկնաբանեց Կոմիտասի «Ծիրանի ծառ» եւ «Անտունի» երգերը` դաշնակի ընկերակցութեամբ Յասմիկ Գասպարեանին:
Բեմ հրաւիրուեցաւ բանախօս դոկտ. Մարի Ռոզ Ապուսեֆեան, որ յաջողեցաւ բոլոր ներկաները փոխադրել այնպիսի ոլորտ, ուր նոր կեանք շնորհուեցաւ արժէքաւոր անձի մը, որուն ստեղծագործութիւնները հայ ժողովուրդի դիմագիծը կը կազմեն:
Մարի Ռոզ Ապուսեֆեան ըսաւ, թէ Պօղոս Սնապեանի գործին առաջին ծանօթացումէն 51 տարի ետք բախտ վիճակուած է իրեն ներկայացնելու Սնապեան մարդն ու ստեղծագործողը անոր ապրած քաղաքին մէջ, ապա շնորհակալութիւն յայտնեց բոլոր անոնց, որոնք այս առիթը տուին իրեն:
Մանրամասնութիւնները կարդալ այստեղ:
Դասական երգի եւ երաժշտութեան աննախընթաց երեկոյ (Սուրիա)
Երկուշաբթի, 28 Մայիս 2012-ի երեկոյեան, տեղի ունեցաւ Հայաստանի Անկախութեան տարեդարձին նուիրուած երաժշտական հրապարակային երեկոն «Գ. Եսայեան» սրահէն ներս։
Ձեռնարկը կը վայելէր հովանաւորութիւնը Բերիոյ Թեմի Առաջնորդ Գերշ. Տ. Շահան Ս. եպս. Սարգիսեանի, ներկայութիւնը՝ ՀՀ Հալէպի գլխաւոր հիւպատոս՝ Կարէն Գրիգորեանի, արժանապատիւ քահանայ հայրերու, մշակութային, մարզական, հայրենակցական միութիւններու ներկայացուցիչներու եւ խուռներամ բազմութեան։
Զոյգ օրհներգներու ունկնդրութենէն ետք հրաւիրուեցան հանդիսատեսները մէկ վայրկեան յոտնկայս յարգելու յիշատակը երկու հայրենիքներու նահատակներուն, որմէ ետք Հրաչ Սերայտարեան հայերէն եւ արաբերէն բացման խօսքերով անդրադարձաւ կայացող ձեռնարկի ընդմէջէն փոխանցուած խորհուրդին. Արդարեւ Համազգայինի կողմէ կազմակերպուած երեկոն որպէս օրհնանք կը ձօնուէր Հայաստանի եւ Սուրիոյ բարեկամութեան, երախտագիտական զգացումներ փոխանցելով երկրին արաբ ժողովուրդին եւ անոր ասպնջական հայրենիքին։
Առաջին հերթին իբրեւ մենակատար հանդէս եկաւ Գէորգ Մութաֆեան (bass bariton) ներկայացնելով կտոր մը Մոցարթէն, ապա կտոր մը Է. Քըրթիսէն եւ «Գուսանի երգ»ը Ա. Տիգրանեանէն։
Միքայէլ Գունտիրեւը (cello) իբրեւ մենակատար ներկայացուց Elegia-ն Կ. Ֆօրէէն, ապա՝ Exprompt-ը Ա. Յարութիւնեանէն։
Շահէ Քէշիշեան (tenor) իբրեւ մենակատար ներկայացուց մեներգով "E Lucevan Le Stelle" Բուչինիէն, ապա՝ «Ջիւան եար ջան» Ա. Տիգրանեանի «Անոյշ» օփերայէն։
Լիւտմիլա Հախինեան-Արապաթլեան (soprano) ներկայացուց մեներգով Ռ. Մելիքեանի «Վարդը», ապա՝ Ա. Տիգրանեանի «Անոյշ» օփերայէն »Ասում են ուռին»։
Գայեանէ Շեւչենկօն (violon) հանդէս եկաւ Է. Պաղտասարեանի Nocturne-ով, ապա՝ Սպենդիարեանի «Ղայթարմայ»ով։
Գայեանէ Քոչարեան (piano) ձեռնհասօրէն ներկայացուց Capriccio-ն Ա. Պապաջանեանէն։
Համազգայինի Սուրիոյ Շրջ. Վարչութեան հրաւէրով Հալէպի «Բ. Կանաչեան» երժշտ. Դպրոցէ ներս հրաւիրուած արուեստագէտ, դաշնամուրի դասատու Գայեանէ Քոչարեանը, շնորհալի կատարողութեամբ ընկերակցեցաւ յայտագրի մէջ նշուած երաժշտական բոլոր կտորներուն։
Յայտագիրը հասած էր իր աւարտին։ Ներկաները ոտքի եւ խելահեղ ծափողջոյններով գնահատանքի իրենց հաւատամքը յայտնեցին, որմէ ետք բեմ հրաւիրուելով Տ. Տաթեւ քհնյ. Միքայէլեան ջերմօրէն դրուատեց գեղարուեստական երեկոն, ողջունելով արտակարգ օրուան մը նոյնքան արտակարգ յայտագրով ձեռնարկը, ապա Պահպանիչով փակեց ձեռնարկը։
Գեղարուեստական երեկոն հասած էր իր աւարտին, ներկաները յուզումնախառն արայայտութիւններով իրենց խանդավառութեան մասնակից կը ջանային դարձնել շրջապատը։
Կատարուածը եզակի երեւոյթ մըն էր, որուն մէջ նշանակալից դեր ունեցած էր նաեւ Օրդ. Գայեանէ Քոչարեանը։
Էմմա
Անատոլի Գրիգորեանի անհատական ցուցահանդէսի բացում (Լիբանան)
Հինգշաբթի, 12 Մարտ 2015-ի երեկոյեան ժամը 6:30-ին, հովանաւորութեամբ Հայաստանի Հանրապետութեան սփիւռքի նախարար Հրանուշ Յակոբեանի եւ կազմակերպութեամբ Համազգայինի «Լիւսի Թիւթիւնճեան» ցուցասրահին, բացումը կատարուեցաւ հայրենի ժողովրդական նկարիչ Անատոլի Գրիգորեանի ցուցահանդէսին:
Ներկայ էին Լիբանանի մէջ Հայաստանի Հանրապետութեան լիազօր դեսպան Աշոտ Քոչարեան, Լիբանանի հայոց թեմի առաջնորդ Շահէ Եպս. Փանոսեան, նախարար Արթիւր Նազարեան, նախկին երեսփոխաններ, Պուրճ Համուտի քաղաքապետ Անդրանիկ Մսըրլեան, ազգային եւ պատկան մարմիններու ու միութիւններու ներկայացուցիչներ, հայ եւ օտար արուեստագէտներ եւ արուեստասէր հոծ բազմութիւն մը:
Ցուցասրահին կողմէ բացման խօսքը կատարեց Կրէյս Լոճիքեան, որ ներկայացուց արուեստագէտ Անատոլի Գրիգորեանը եւ անոր ստեղծագործական ճամբան:
Ապա խօսք առաւ ցուցասրահի տնօրէն Յակոբ Հաւաթեան, որ նախ եւ առաջ փոխանցեց, թէ այս ձեռնարկը կը վայելէ Հայաստանի Հանրապետութեան սփիւռքը նախարարին հովանաւորութիւնը, սակայն ժամանակացոյցի փոփոխութեան պատճառով նախարար Յակոբեանի Լիբանան հասնիլը քանի մը ժամով յետաձգուած է եւ դժբախտաբար այսօր ներկայ պիտի չկարենայ գտնուիլ:
Հաւաթեան միաժամանակ աւելցուց, որ այս ցուցահանդէսին առիթով, Ուրբաթ կէսօրէ ետք ժամը 2:15-ին, նախարար Հրանուշ Յակոբեան եւ իր գլխաւորած պատուիրակութիւնը պիտի այցելեն Համազգայինի «Լիւսի Թիւթիւնճեան» ցուցասրահ` ողջոյնի խօսքը փոխանցելու այս ցուցահանդէսին առիթով:
Մանրամասնութիւնները կարդալ այստեղ:
Համազգայինի «Անի» պարախումբը կը մասնակցի Ֆոլքլոր Գանատայի համերգին (Գանատա)
Շաբաթ 4 Նոյեմբեր 2017-ի երեկոյեան ժամը 7:30-ին, Մոնթրէալի College Brébeuf թատերասրահին մէջ տեղի ունեցաւ Ֆոլքլոր Գանատայի կազմակերպած՝ "Spectacle Montreal Internationale 2017" պարային ելոյթը, գեղարուեստական ղեկավարութեամբ՝ Նաթալիա Շաթիլովայի։
Վեց տարբեր մշակոյթներու կողքին՝ յայտագիրին իր մասնակցութիւնը բերաւ Համազգայինի «Անի» պարախումբը, գեղարուեստական ղեկավարութեամբ Եւա Հայրապետեանի։
Մասնակցող խումբերն էին՝ Ensemble Balgari, Les Charmaniers de Saint-Hyacinthe, Esencia del Peru, Ensemble folklorique Les Bons Diables, Ensemble de folklore Hongrois Bakréta եւ Ensemble de danse Ani:
Անի պարախումբը մասնակցեցաւ չորս պարով՝ Քոչարի, Վարդագոյն աղջիկներու պարը, Արտաշատ եւ փակումին՝ Սուրերու պարով աւարտեց յայտագիրը։
Ներկաները հիացմունքով եւ բուռն ծափողջոյններով դիմաւորեցին «Անի» պարախումբը, բարձր գնահատելով իրենց ստեղծած խանդավառութիւնն ու արհեստավարժ կատարողութիւնը։
Պէտք է ըսել թէ կատարումները իւրայատուկ էին, ըլլա՛յ երաժշտութեամբ, ըլլա՛յ տարազներով եւ հարուստ պարադրութեամբ։
Աւարտին, բեմավարը՝ Mme Monique Vincent, բեմ հրաւիրեց «Անի» պարախումբի անդամներն ու ղեկավարը, ինչպէս նաեւ Սանահին մասնաճիւղի ատենապետուհի Թամար Շահինեանը. Ֆոլքլոր Գանատայի նախագահ՝ Jean Claude Menard եւ ընդհանուր տնօրէն՝ Guy Landry, միասնաբար յատուկ յուշանուէրով մը պատուեցին Համազգայինի «Անի» պարախումբը, իր հիմնադրութեան յիսնամեակին առիթով, առաւել եւս ամրապնդելով երկար տարիներու հաւատարիմ բարեկամութիւնն ու գործակցութիւնը Համազգայինի եւ Ֆոլքլոր Գանատայի միջեւ։
«Սանահին» մասնաճիւղի վարչութիւն
ՅԱՅՏԱՐԱՐՈՒԹԻՒՆ (ԱՄՆ)
15,000 ՏՕԼԱՐԻ ՕԺԱՆԴԱԿՈՒԹԻՒՆ
ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ ՄԻՈՒԹԵԱՆ ՆԻՒ ԵՈՐՔԻ ՄԱՍՆԱՃԻՒՂԸ ԻՐ ՀԻՄՆԱԴՐՈՒԹԵԱՆ ՅԻՍՆԱՄԵԱԿԻ ՔԱՌՕՐԵԱՅ ԾՐԱԳԻՐՆԵՐՈՒՆ ՀԱՍՈՅԹԸ ԱՄԲՈՂՋՈՒԹԵԱՄԲ ՆՈՒԻՐԵՑ ԱՐՑԱԽԻ ՍԱՀՄԱՆԱՊԱՀ ԶԻՆՈՒՈՐՆԵՐՈՒՆ՝ ԱՐԵԱՆ ՀՈՍՔԻ ԴԷՄ ՍԱՐՔԵՐ ՀԱՅԹԱՅԹԵԼՈՎ:
ՎԱՐՉՈՒԹԻՒՆ
Մայիս 7 , 2017
Հաղորդագրութիւն
Ուրախութեամբ կը յայտնենք, թէ յատուկ հանդիսութեան մը ընթացքին Պուշ-տիւ-Րոն նահանգի ընդհանուր խորհուրդի նախագահ պարոն Ժան-Նոյել Կերինի Մարսէյի Համազգայինի Ճեմարանին ի նպաստ յայտարարած է 1.350.000 (մէկ միլիոն երեք հարիւր յիսուն հազար) եւրոյի յատկացում մը:
Գումարը պիտի տրամադրուի վարժարանին կից մարզական կառոյցի մը շինութեան:
Միաժամանակ կը յայտնենք, որ շնորհիւ վարժարանի պատասխանատուներու յամառ ու հետեւողական հետապնդումներուն Մարսէյի մեր Ճեմարանի երկրորդական բաժինը (լիսէ) գործակցութեան յատուկ պայմանագրութեամբ մը կապուեցաւ նահանգային կրթական իշխանութիւններուն:
Ատիկա կը նշանակէ, թէ կրթական նախարարութիւնը յաջորդ վերամուտէն սկսեալ հանգրուանաբար պիտի ստանձնէ դպրոցի երկրորդական բաժնի պիւտճէի կարեւորագոյն բաժնի մատակարարումը:
«Գայեանէ» պարախումբի տարեկան ելոյթը (Լիբանան)
Նախագահութեամբ զբօսաշրջութեան նախարար Միշել Ֆարաոնի, Համազգայինի պարարուեստի դպրոցը Ուրբաթ, 22 Մայիս 2015-ին, երեկոյեան ժամը 8:00-ին, «Էմիլ Լահուտ» հանդիսասրահին մէջ լիբանանահայ հանրութեան դատին յանձնեց աւելի քան եօթը ամսուան հետեւողական ջանքերուն արդիւնքը հանդիսացող «Գայեանէ» պարախումբի ոգեւորիչ ու յուսադրիչ տարեկան ելոյթը:
Աւելի քան 230 մանուկներ եւ պատանիներ շուրջ երկու ժամ տեւողութեամբ արուեստով թնդացուցին սրահը, ուրկէ հնչող հայկական եւ օտար երաժշտութեան կշռոյթներով բռնուած պարերուն ընդմէջէն «Գայեանէ»-ի աշակերտները եկան հաստատելու, որ լիբանանահայութիւնը ունի հայկականութեամբ օժտուած, հայկական մշակութային արժէքներուն գիտակ սերունդներ:
Մանրամասնութիւնները կարդալ այստեղ:
Համազգայինի «Տաւիղ» նուագախումբին տարեկան ելոյթը (Լիբանան)
Հովանաւորութեամբ Համազգայինի Գեղարուեստի դպրոցներու խնամակալութեան, կազմակերպութեամբ «Բարսեղ Կանաչեան» երաժշտական քոլեճին, Կիրակի, 17 Յունիս 2018-ին, երեկոյեան ժամը 6:00-ին, Ազգային Եղիշէ Մանուկեան քոլեճի «Սիրան Մանուկեան» սրահին մէջ ելոյթ ունեցաւ «Տաւիղ» նուագախումբը, գեղարուեստական ղեկավար եւ խմբավար Մկրտիչ Միքայէլեան:
Համազգայինի Գեղարուեստի դպրոցներու տնօրէն Յակոբ Հանտեան իր բացման խօսքին մէջ նկատել տուաւ, որ 35 տարի առաջ Համազգայինը հիմը դրաւ «Լեւոն Շանթ» մշակութային կեդրոնին եւ ստեղծեց «Բարսեղ Կանաչեան» երաժշտանոցը, որուն յարկին տակ սորվեցան եւ տակաւին կը սորվին հայ թէ օտար աշակերտներ, որոնցմէ ոմանք արդէն նուաճած են արուեստի համաշխարհային բեմեր` աւելցնելով, որ սոյն կեդրոնին զուգահեռ կը գործէ նաեւ այլ կեդրոն մը «Աղբալեան-ՀՄԸՄ» մարզամշակութային համալիրին մէջ, նաեւ երաժշտանոցը կը վայելէ Հայաստանի «Կոմիտաս»-ի անուան պետական բարձրագոյն երաժշտանոցին հովանաւորութիւնը յատուկ համաձայնագիրով, որուն համաձայն երաժշտանոցի աւարտական աշակերտները կ՛ընդունուին Հայաստան, իբրեւ երկրորդ տարուան համալսարանական ուսանող:
«Եթէ կ՛ուզենք ունենալ առողջ ընկերութիւն եւ իրենց նմանները սիրող անձեր, մեզի անհրաժեշտ են երաժշտագէտներ եւ երաժշտասէրներ:
Երաժշտութիւնը գեղեցիկ է անհատաբար, սակայն ե՛ւ տարբեր է, ե՛ւ հիանալի հաւաքաբար` խումբին մէջ, երբ այդ գեղեցկութիւնները միանալով ընթացք կու տան տարբեր աշխարհի, ուր զգացումները անզուգական են եւ անբացատրելի», եզրափակեց Հանտեան:
Մանրամասնութիւնները կարդալ այստեղ:
Համազգայինի տարեկան արտասանական մրցոյթը (Գանատա)
Մրցոյթ բառը ինքնին որոշ մտահոգութիւն կը յառաջացնէ շատերու մօտ. աւելցնենք վրան մրցոյթին բնոյթը՝ այս պարագային բանաստեղծութեան մը մեկնաբանութիւնը, անգիր կամ գիրքը գոց, բարձրախօսին ետեւ կանգնած, հանրութեան առջեւ... կրնաք ըմբռնել, թէ ո՛րքան կը բազմապատկուի այդ զգացումը, մանաւանդ երբ խնդրոյ առարկան աշակերտ է, ընդհանրապէս անփորձ։
Առ այդ, Կիրակի, 5 Մայիս 2019-ին, Թորոնթոյի Հայ Կեդրոնի սրահէն ներս մուտք գործող իւրաքանչիւր աշակերտ շնորհաւորելի է իր մասնակցութեան համար։
Ասմունքը մեր մշակութային ժառանգութեան մէջ իր իւրայատուկ տեղը գրաւած է հազարամեակներու ընթացքին. իր զարգացումը ընթացած է թատրոնի զարգացման զուգահեռ, Տիգրանակերտի, Արտաշատի թատրոններէն մինչ 20-րդ դար։
Ասմունքը իբրեւ առանձին ճիւղ սկսած է յաւելեալ զարգանալ 20-րդ դարու սկիզբը, երբ բեմական խօսքն ու գեղարուեստական ընթերցանութիւնը հետզհետէ սկսած են մաս կազմել դասաւանդուող նիւթերուն։
Կան բազմաթիւ տաղանդաւոր ասմունքողներ սփիւռքի թէ հայրենիքի տարածքին. սակայն, ասմունքի վարպետներու թիւը քիչ է։
Համազգայինի Գլաձոր մասնաճիւղի Գրական յանձնախումբը, տարիներու աւանդութիւն դարձուցած է աշակերտական արտասանական մրցոյթը, քաջալերելու համար անոնք, որոնք հակումը ունին ասմունքի կամ շնորհքը ցուցաբերած են այս կամ այն առիթով. աւելին՝ հաւատարիմ իր առաքելութեան՝ Համազգայինը ջանք չի խնայեր հայ լեզուն ու հայ գրողը արթուն պահելու համար։
Այս տարեշրջանին, Մրցոյթը կեդրոնացած էր 5-12-րդ դասարաններու աշակերտներու վրայ, որոնք բաժնուած էին երեք խումբի՝ 5-6-րդ, 7-8-րդ եւ 9-12-րդ։ Գրական յաձնախումբը համադրած էր խումբերուն համապատասխան բանաստեղծութիւններու ցանկեր. իւրաքանչիւր աշակերտի պարտականութիւնն էր ընտրել եւ ներկայացնել իրեն սահմանուած ցանկէն մէկ բանաստեղծութիւն։
Օրուան հանդիսավար Արմինէ Թորիկեան կը նշէ թէ ցանկերուն մէջ ընդգրկուած բանաստեղծներու յատկանշական ամեակներն են այս տարի. Յովհաննէս Թումանեանի եւ Լեւոն Շանթի 150-ամեակը, Սիլվա Կապուտիկեանի եւ Գէորգ Էմինի 100-ամեակը, Պարոյր Սեւակի 95-ամեակը, Մուշեղ Իշխանի եւ Համօ Սահեանի 105-ամեակը, Սիպիլի մահուան 85-ամեակը....։ 
Ան հետեւեալ ձեւով կը ներկայացնէ այս տարուան դատական կազմի անդամները՝ գրական գործունէութիւն ծաւալող ասմունքողներ Ռուբէն Մնացականեան, Վարագ Պապեան եւ Թամար Տօնապետեան Գուզուեան։
Թիւով 35 մասնակցողները կու գային Ս. Գրիգոր Լուսաւորիչ շաբաթօրեայ վարժարանէն եւ ՀՕՄ-ի Ամէնօրեայ վարժարանէն։
Առաջին ներկայացումէն իսկ ի յայտ եկաւ, թէ ո՛րքան լաւ պատրաստուած էին աշակերտները եւ հետզհետէ յստակացաւ, թէ ինչքան դժուար պիտի ըլլար դատական կազմին գործը։
Ոճերու այլազանութիւնը ալ աւելի հետաքրքրական դարձուցած էր Մրցոյթը։
Կազմը կեդրոնացաւ հետեւեալ չորս հիմնական կէտերուն վրայ-. առոգանութիւն, սահունութիւն, մեկնաբանութիւն, ընդհանուր մատուցում։
Մինչ դատական կազմը իր որոշումը կ՚առնէր, վաստակաւոր ուսուցիչ եւ ասմունքող Մուշեղ Գարագաշեան ասմունքի մասին բացատրութիւններ տուաւ աշակերտներուն եւ ասմունքներով առաւել հարստացուց Մրցոյթը։
Հասաւ սպասուած պահը. հանդիսավարը մէկ առ մէկ բեմ հրաւիրեց մրցանակի արժանացած աշակերտները։
Մրցոյթին արդիւնքը հետեւեալն էր.
5-6-րդ դասարաններէն Ա. մրցանակին արժանացան Սիւզի Գունաշեան եւ Գառնի Մարգարեան. Բ. մրցանակին՝ Էլենա Ֆարաճեան, Գ. մրցանակին՝ Լենա Մահտէսեան.
7-8 դասարաններէն Ա. մրցանակին արժանացաւ Սարին Գաբրիէլեան, Բ. մրցանակին արժանացան Իզապէլ Ակոբ եւ Շայլա Կիրակոսեան, Գ. մրցանակին՝ Լիլիթ Նաճարեան եւ Լիզա Յովակիմեան.
9-12 դասարաններէն Ա. մրցանակին արժանացան Լոռի Պէրպէրեան եւ Արիս Չուլճեան. Բ. մրցանակին՝ Գէորգ Տանայեան եւ Սառա Պայրագտարեան իսկ Գ. մրցանակին՝ Ժուլիանա Տոնոյեան եւ Էլիզապէթ Գանտահարեան։
Մրցոյթի աւարտին, բոլոր աշակերտները գիրքերով պարգեւատրուեցան. գիրքերը հայթայթուած էին Համազգայինի Գրատարած-Գրադարանի յանձնախումբին կողմէ։
Գիրքերու կողքին, մրցանակակիրները ստացան երկուքական տոմս, Համազգայինի յառաջիկայ ձեռնարկներէն երգչախումբի կամ պարախումբի ելոյթներուն։
Բուռն ծափահարութիւն բոլորին։
Շնորհաւորելի են ծնողք եւ ուսուցիչ, որոնց քաջալերանքն ու հետեւողական աշխատանքը իր փայլուն արդիւնքը տուաւ Մրցոյթի ընթացքին։
Բանաստեղծութեան միտք բանին ըմբռնելը, եւ բանաստեղծին ոգին, կտորին առթած զգացումը կարենալ հանդիսատեսին փոխանցելը փորձառութիւն եւ յատուկ շնորհք կը պահանջէ։
Համոզուած ենք, որ Թորոնթոն ունի շնորհալի ասմունքողներու խմբակ մը, որոնց անպայման պէտք է հետեւիլ , զանոնք յաւելեալ թրծել. անո՛նք են, որ պիտի ծաղկեցնեն մեր բեմերը յառաջիկային։
Թամար Տօնապետեան Գուզուեան
ԱՆԹՈՒԱՆ ՔԵՀԵԱՅԵԱՆ (ՍԸՐ)
Համազգայինի Կեդրոնական Վարչութիւնը, Մ. եւ Հ. Արսլանեան Ճեմարանի տնօրէնութիւնը եւ Փալանճեան-Արսլանեան Ճեմարանի շրջանաւարտներու միութիւնը կը գուժեն մահը վաստակաւոր կրթական մշակ ԱՆԹՈՒԱՆ ՔԵՀԵԱՅԵԱՆի (Սըր), որ պատահեցաւ Հինգշաբթի, 31 Յունուար 2013-ի երեկոյեան ժամը 6։00-ին, իր բնակարանին մէջ։
Անթուան Քեհեայեան ծնած է Ատանա, 5 Փետրուար 1922-ին։ 
Գաղթականութեան ճամբուն վրայ, անցած է զանազան քաղաքներէ եւ վերջապէս հաստատուած Կիպրոս։
Անթուան Քեհեայեան նախ կը յաճախէ Կիպրոսի Թերրա-Սանթա վարժարանը, ապա, նախակրթարանը աւարտելէ ետք, միջնակարգի տարիները կ՚անցընէ Կիպրոսի Ամերիկեան Ակադեմիային մէջ, ուր կը սորվի հաշուապահութիւն եւ անգլերէն լեզու։
Երկրորդական ուսումը կը շարունակէ Պէյրութի International college-ին մէջ։
Ապա կը մտնէ կեանքի ասպարէզ, նախ պաշտօնեայ, սակայն շուտով՝ ուսուցիչ, երբ կը հանդիպի Լեւոն Շանթին։
Սըր-ը կ՚ըսէ. «Ուսուցչութիւնը սիրելս կը պարտիմ Լ. Շանթին. ան զիս ուսուցիչ ձեռնադրեց եւ իրմէ հայերէն սորվեցայ»։
1949-էն սկսեալ Սըր Ճեմարանի անգլերէնի ուսուցիչն էր, իր իւրայատուկ ոճով երկրորդականի աշակերտներուն սորվեցուցած է անգլերէնի ճիշդ առոգանութիւնը եւ քերականութիւնը։
1954-ին կը դառնայ Ճեմարանի գիշերօթիկներու պատասխանատու վարիչ մինչեւ այդ բաժինին փակումը։
Բազմակողմանի հետաքրքրութիւններով՝ Սըր ունէր լայն ու ընդհանուր զարգացում՝ գրականութեան, մանկավարժութեան եւ քաղաքականութեան բնագաւառներուն մէջ։
Անդրանիկ Մելիքեան կը պարգեւատրուի (Սուրիա)
Հայաստանի Հանրապետութեան 23-րդ տարեդարձին առիթով Դամասկոսի «Շամ» պանդոկին մէջ տեղի ունեցած ընդունելութեան ընթացքին Դամասկոսի ազգայիններէն Անդրանիկ Մելիքեան պարգեւատրուած է Հայաստանի Սփիւռքի նախարարութեան պատուոգիրով:
Անդրանիկ Մելիքեան հասարակական գործունէութիւնը ծաւալած է Դամասկոսի ՀՄԸՄ-ի եւ Համազգայինի ընտանիքներուն մէջ:
Ան Ազգային Միացեալ վարժարանի հոգաբարձութեան անդամ եղած է երկար տարիներ եւ աշխուժ մասնակցութիւն բերած է աշակերտական գեղարուեստական յայտագիրներու պատրաստութեան:
Մելիքեան հիմնած է Դամասկոսի Համազգայինի մասնաճիւղին առաջին պարախումբը եւ իր մասնակցութիւնը բերած երգչախումբի ու երաժշտանոցի հիմնադրութեան աշխատանքներուն:
Անդրանիկ Մելիքեան իր գործունէութեամբ նպաստած է հայրենիք-սփիւռք մշակութային համագործակցութեան աշխատանքներուն:
Գնահատանք Մ. եւ Հ. Արսլանեան Ճեմարանի ուսուցչական կազմին ու պաշտօնէութեան
Չորեքշաբթի, 29 Դեկտեմբերին Համազգայինի Կեդրոնական Վարչութիւնը մասնակցեցաւ Ճեմարանի անձնակազմին Կաղանդի տօնակատարութեան Օրիժինալ ճաշարանէն ներս։
Կեդրոնական Վարչութիւնը առ ի գնահատանք Մ. եւ Հ. Արսլանեան Ճեմարանի «Սփիւռքի հայկական լաւագոյն կրթօճախ» հանդիսանալուն, 10.000 $ նուիրեց դպրոցի ուսուցչական կազմին ու պաշտօնէութեան՝ մաղթելով յարատեւութիւն Ճեմարանի կրթական թէ հայեցի դաստիարակութեան առաքելութեան։
Հանդիպում Արա Գրիգորեանի հետ (Փարիզ)
Ուրբաթ 14 դեկտեմբեր 2018-ին, Հայ Մշակոյթի տան մէջ, Համազգայինի Փարիզի մասնաճիւղը եւ ՀՅԴ Արմէն Կարօ Կոմիտէն կազմակերպեցին հանդիպում մը Արա Գրիգորեանի հետ, «Journal d'un militant» (Զինուորեալի մը օրագիրը ) հատորին հրատարակութեան առիթով:
Հեղինակը աւելի քան քառասուն տարիներ շարունակ գրի առած է իր կուսակցական յուշերը եւ այս հատորին մէջ ամփոփած է 1971-էն 1991 շրջանի դէպքերն ու քաղաքական պայքարը:
Հայ դատի յանձնախումբի աշխատանքները Ֆրանսական եւ միջազգային ատեաններու մէջ, 1975-ին Արդարութեան մարտիկներու գործողութիւնները, 1987-ին Եւրոպական խորհրդարանի բանաձեւը ի նպաստ Հայոց ցեղասպանութեան եւ ուրիշ կարեւոր իրադարձութիւններ տեղ գտած են այս հատորին մէջ:
Ելոյթի ընթացքին բանախօսը անդրադարձաւ երկար տարիներու վրայ, զինուորեալի (militant) մը հաւատքը վառ պահելու դժուարին գործին, խոչընդոտներուն դիմանալուն:
Ան նշեց, թէ գիրքին նպատակը յուշագրութիւն փոխանցել է յաջորդ սերունդներուն:
Երեկոն աւարտեցաւ ներկաներու սրտբաց զրոյցով մը ներկայի քաղաքական մարտահրաւէրներու շուրջ Հայաստանի անկախացումէն ետք:
Բանախօսը շեշտեց հայերէնի եւ հայ մշակոյթի ժառանգութիւնները պաշտպանելու առաջնահերթութիւնը:
Փրոֆ. Արմինէ Գրիգորեան ներկայացուց Արամ Խաչատուրեանը` իբրեւ հայ մշակոյթի համաշխարհային խորհրդանիշ (Լիբանան)
Համազգայինի Լիբանանի Շրջանային վարչութեան կազմակերպութեամբ Հինգշաբթի, 25 Յունիս 2015-ին, երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ հայրենի դաշնակահար փրոֆ. Արմինէ Գրիգորեանի կողմէ զեկուցում-ներկայացում` «Արամ Խաչատուրեանը` հայ մշակոյթի համաշխարհային խորհրդանիշը» խորագիրով:
Աշոտ Ճենտերեճեան քանի մը խօսքով ձեռնարկին բացումը կատարեց:
Փրոֆ. Արմինէ Գրիգորեան, որ Արամ Խաչատուրեանի տուն-թանգարանի տնօրէն է, հարց տուաւ, թէ քանի՛ հոգի ինքզինք իբրեւ հայ կը ծանօթացնէ Արամ Խաչատուրեանով:
Գրիգորեան աշխարհահռչակ հայ երաժիշտին կենսագրականը ներկայացուց տուն-թանգարանին ներկայացումին ընդմէջէն: 1976 թուականին հիմնուած է թանգարանը, որ նախապէս Արամ Խաչատուրեանին նուիրուած է Խորհրդային Հայաստանի կառավարութեան կողմէ:
Ի դէպ, 1947-ին Արամ Խաչատուրեանին, Աւետիք Իսահակեանին, Հայկանուշ Դանիէլեանին եւ Յովհաննէս Բաղրամեանին առանձնատուներ շնորհուած էին Երեւանի Բաղրամեան պողոտային վրայ:
Մանրամասնութիւնները կարդալ այստեղ:
Առաջնորդ Սրբազան Հայրը ընդունեց համազգայինի պատուրակութիւնը (ԱՄՆ)
Չորեքշաբթի, 23 Յունիս 2021-ին, Թեմիս բարեջան Առաջնորդ՝ Անուշաւան Արքեպիսկոպոս, ընդունեց Համազգայինի արեւելեան շրջանի նորընտիր Շրջ. Վարչութեան պատուիրակութեան մը այցելութիւնը։ Անոր մաս կը կազմէին Արեւիկ Գաբրիէլեան՝ ատենապետ, Հուրի Սամուէլեան՝ գանձապահ, Վարդիվառ Քէշիշեան եւ Մարուշ Նայկոն՝ խորհրդականներ։
Սրբազան Հայրը շնորհաւորեց նորընտիր վարչականները եւ յաջողութիւն մաղթեց ապագայ աշխատանքներուն մէջ։
Համազգայինի գործունէութիւնը եւ Առաջնորդարանի հետ համագործակցութեան հնարաւորութիւնները քննուեցան հանդիպումին ընթացքին, որուն ներկայ էին նաեւ Արժ. Տ. Մեսրոպ Քհն. Լագիսեան՝ Ս. Լուսաւորիչ Մայր Եկեղեցւոյ հոգեւոր հովիւ, դոկտ. Վարդան Մատթէոսեան՝ Ազգ. Առաջնորդարանի դիւանապետ, եւ Բարշ. Տ. Շանթ Ա. Սրկ. Գազանճեան՝ Առաջնորդարանի Քրիստոնէական Դաստիարակութեան բաժանմունքի տնօրէն։
«Արեւի Մարդը» գիրքի շնորհահանդէսը (Գանատա)
Կազմակերպութեամբ Համազգային Հայ Կրթական եւ Մշակութային Միութեան գրատարածի յանձնախումբին, Կիրակի, 10 Յունիս 2012-ի կէսօրէ ետք ժամը 2։00-ին, Թորոնթոյի Համազգայինի Յ. Մանուկեան գրադարանին մէջ տեղի ունեցաւ Ռուբէն Մնացականեանի «Արեւի Մարդը» գիրքի շնորհահանդէսը:
Օրուան հանդիսավարն է Թամար Տօնապետեան:
Ան կը մէջբերէ գիրքէն քերթուածներ համեմելով իր նախաբանը: Կը ներկայացնէ համազգայնական Ռուբէն Մնացականեանը իբրեւ արդարամիտ, պայծառ մարդ եւ անդրդուելի հայ:
Մնացականեան ծնած է Թեհրան, շրջանաւարտ՝ Քուշէշ Դաւթեան երկրորդական վարժարանէն, հետեւած է տնտեսագիտութեան, վարչագիտութեան եւ ոսկերչութեան:
1980-էն ի վեր հաստատուած է Թորոնթօ:
Ամուսնացած է Մարինայի հետ եւ ունի երեք զաւակներ:
Աշխատակցած է «Ալիք» եւ «Հորիզոն» թերթերուն:
«Արեւի Մարդը» հատորը իր չորրորդ գիրքն է: 1999-էն ի վեր հրատարակած է ուրիշ երեք գիրքեր, որոնք են «Եւ», «Ճեղքուած Արեւ» եւ «Արեւի Երկիր»:
Պարգեւատրուած է Սուրբ Աստուածածին Եկեղեցւոյ շքանշանով իբրեւ Հայ գրքի մշակ:
Ծրագրին ընդմէջէն զանազան քերթուածներ կ’արտասանեն Մեղեդի, Արեն եւ Ցոլինէ Մնացականեանները, Սեւակ Յարութիւնեան եւ Գարօլին Խուշապէ: Իւրաքանչիւրը կը հաստատէ «Արեւի Մարդը» գիրքի տարբեր բայց իրար ամբողջացնող իմաստները:
Գիրքը ներկայացնողը Ռոզա Սաֆարեան Տէր-Յարութիւնեանն է:
Ան ծնած է Թեհրան եւ յաճախած տեղւոյն հայկական վարժարանները: 
Վկայեալ է Երեւանի Պետական համալսարանէն, ուր հետեւած եւ ամբողջացուցած է բանասիրական բաժնի Հայոց լեզուի եւ գրականութեան ճիւղը:
Ան աշխատած է Թեհրանի եւ ապա Թորոնթոյի մէջ, իբրեւ ուսուցիչ, դասախօս, թարգմանիչ, խմբագիր եւ յօդուածագիր. «Անաղարտ Պահենք Մայրենին» գիրքի հեղինակն է:
Ռոզա Տէր-Յարութիւնեան կը սկսի իր վերլուծականը գրականութիւնը համարելով մարդկային իմացականութեան բարձրագոյն դրսեւորումներէն մէկը:
Մնացականեանի բանաստեղծութիւններու նիւթերն են իր ժողովուրդը յուզող հարցերը, ներկայ վիճակը եւ ապագան, հայրենի կարօտը, սէրը, կեղծիքի դէմ պայքարը, ոգեւորութեան եւ յուսալքութեան հոգեվիճակները:
Տէր-Յարութիւնեան կը բացատրէ, որ Մնացականեանի համար Արեւը ներշնչումի աղբիւր է, իր մուսան է, իր ստեղծագործութեան շարժառիթը: 
Ան Արեւը կը ներկայացնէ իբրեւ ջերմացնող աղբիւր, որ մարդուն կրնայ հասցնել երազային բարձրունքներ:
Տէր-Յարութիւնեան կը վերլուծէ, որ Մնացականեանը իր քերթուածներու միջոցաւ կ’ուզէ պայքարիլ դաժան իրականութեան դէմ եւ աշխարհին սպառնացող բարոյական եւ ֆիզիքական վտանգներուն դէմ:
Իր քերթուածները ներշնչեն մարդը որպէսզի կռուի թուլութիւններու դէմ եւ պահէ հոգիի սրբազան կրակը, ազնուանայ եւ սիրէ մարդկութիւնը:
Տէր-Յարութիւնեան կը նկարագրէ Մնացականեանի ոճը, որ պարզ է, սեղմ եւ հակիրճ, բայց՝ բովանդակալից ու խորաթափանց:
Կը խօսի ընթերցողի հետ իբրեւ զրուցակից:
Անկեղծ է:
Տէր-Յարութիւնեան կը նշէ Մնացականեանի բանաստեղծութիւններէն, որ իր արմատներու եւ ժողովուրդի համար է, յատկապէս սփիւռքահային, որ կապուած մնայ իր անցեալին, պատկանելիութեան, լեզուին եւ մշակոյթին որոնք կը համարէ սրբութիւններ եւ յարատեւութեան գրաւական: 
Տէր-Յարութիւնեան իր վերլուծումները կը յստակացնէ մէջբերելով համապատասխան եւ պատշաճ քերթուածներ:
Օրուան հանդիսավարը շնորհակալութիւն կը յայտնէ Ռոզա Տէր-Յարութիւնեանին որ իր խորաթափանց վերլուծումով իմաստաւորեց գիրքը, ապա կը հրաւիրէ արհեստավարժ երգչուհի, երաժիշտ եւ երգահան Անահիտ Կուտսուզեանը, որ երգի վերածած է Մնացականեանի ստեղծագործութիւններէն մէկը:
Կուտսուզեան «Կեանք» քերթուածին կեանք կուտայ իր յօրինումով, քնքոյշ ձայնով եւ միաժամանակ նուագելով դաշնակի վրայ:
Կարգը կը հասնի բանաստեղծին, Ռուբէն Մնացականեանին, որ փոխանցէ սրտի խօսքը:
Շնորհակալական արտայայտութիւններէն վերջ, ան կ’անդրադառնայ իր «Արեւի Մարդը» գիրքի Արեւին, որ կենսատու է, տիեզերքին՝ որ յաւերժական է, եզերքին՝ որ փճացող է, երկրագունդին՝ որ հիւրանոց է եւ մարդուն՝ որ այս բոլորին մէջտեղ կանգնած է:
Հարց ու պատասխանէն վերջ, կը յանձնուի Համազգայինի գրատարածին կողմէ յուշանուէր մը Սօսի Թաշճեանի ձեռամբ:
Հանդիսութեան աւարտին տեղի կ՚ունենայ հիւրասիրութիւն, եւ կը սկսի մակագրութեան շարքը եւ քաղցր ու ջերմ խօսակցութիւններու առիթը:
Կ’անդրադառնանք օրուան հանդիսավարի՝ Թամար Տօնապետեանի խօսքին «Ամէն անգամ որ Հայերէն լեզուով գիրք կը հրատարակուի, մեր այբուբենը նոր կեանք կը ստանայ, իսկ երբ այդ գիրքը կը կարդանք, մեր դարաւոր լեզուին կենսուկանութիւնը կ’ապահովենք:
Ահաւասիկ այսօր առիթ մը եւս մեր ոսկեղենիկին նոր շունչ տալու:»
Արշօ Զաքարեան
Հայրենի «Արեւներ» երգի համոյթի ելոյթները Լիբանանի մէջ
Կազմակերպութեամբ Համազգայինի Գեղարուեստի դպրոցներու խնամակալութեան եւ գործակցութեամբ «Պզտիկ-մզտիկ»ին ու «Վիվասել-Էմ. Թի. Էս.»ին, Շաբաթ, 25 եւ Կիրակի, 26 Դեկտեմբեր 2010-ին, «Յ. Պօղոսեան» թատերասրահին մէջ տեղի ունեցան հայրենի «Արեւներ» մանկապատանեկան երգի համոյթին ելոյթները։
Ելոյթին հիւրաբար իրենց մասնակցութիւնը բերին Համազգայինի «Գայիանէ» պարի դպրոցը (գեղարուեստական ղեկավար՝ Անդրանիկ Գրիգորեան) եւ «Կարկաչ» մանկապատանեկան երգչախումբը (գեղարուեստական ղեկավար՝ Զաքար Քէշիշեան)։
Իսկ «Արեւներ»ու գեղարուեստական ղեկավարն է Արմէն Դիւանեան, ձայնամարզութեան մասնագէտը՝ Արփինէ Յովհաննիսեան, իսկ երգուսոյցը՝ Ռուզաննա Ջամբազայեան։
Հանդիսութեան բարի գալուստի խօսքը արտասանեց Գուրգէն Փափազեան, որ նշեց, թէ այս ձեռնարկը լաւագոյն առիթն է կապ ստեղծելու հայրենի ու լիբանանահայ պատանիներուն միջեւ։
Ան շնորհաւորեց Համազգայինի եւ «Արեւներ»ուն միջեւ գործակցութիւնը։
Ապա բեմ բարձրացաւ ձեռնարկի բեմավար՝ «Արեւներ» երգի համոյթի պարուսոյց Մարինա Մարտիրոսեան, որ շարք մը երգերու մասին նաեւ փոխանցեց տեղեկութիւններ։
Իւրայատուկ ոճով «Արեւներ»ու կատարողութեամբ «Տէրունական աղօթք»ի ներկայացումէն ետք, յայտագիրի առաջին բաժինին մէջ «Արեւներ»ու մաս կազմող 14 անդամները երգեցին 11 երգեր, որոնցմէ իւրաքանչիւրը ունէր իր յատուկ գունաւորումն ու իւրայատկութիւնը։
Այդ երգերն էին ժողովրդական «Գառնուկ», «Հոյ Նար», «Էրիշտա» եւ «Տամբուրէն» երգերը, Սաթենիկ Թորոսեանի «Լուսաշող ժպիտ»ը, «Սանթա քլոզ»ը եւ այլ երգեր։
Դադարին ցուցադրուեցաւ Համազգայինի «Գայիանէ» պարի դպրոցին գործունէութիւնը ցուցադրող տեսաերիզը, ապա «Արեւներ» երգի համոյթը ներկայացուց տասը երգեր, ինչպէս՝ Ռուբէն Ղազարեանի «Սիրուն շողիկ»ը, Սուսաննա Բարսեղեանի «Երեւան»ը, «Զմբիկ»ը, «Հանիկ-նանիկ»ը։
Ելոյթին «Գայիանէ» պարի դպրոցի աշակերտները պարեցին «Սասունցիներու պարը», «Լատինօ»ն, «Սարդարապատ»ը եւ «Վալս»ը, մինչ վերջին երգերուն իրենց մասնակցութիւնը բերին «Կարկաչ»ի անդամները, որոնք «Արեւներ»ուն հետ երգեցին «Կարմիր կապոյտ»ը եւ «Հայաստան»ը։
«Բագին»-ի ընթերցման հանդիպումներուն ծիրին մէջ Արմէն Իւրնեշլեան դասախօսեց «Ազգային հիմնախնդիրները սփիւռքահայ թատրերգութեան մէջ» նիւթին շուրջ (Լիբանան)
Կազմակերպութեամբ «Բագին» գրական հանդէսին Չորեքշաբթի, 11 Յուլիսի երեկոյեան ժամը 7:00-ին, ընթերցման երեկոյի հանդիպում մը տեղի ունեցաւ Պուրճ Համուտի «Շաղզոյեան» կեդրոնի «Բագին»-ի խմբագրատան մէջ` ներկայութեամբ մշակութասէր ու ընթերցասէր ազգայիններու եւ «Բագին»-ի ընտանիքին բարեկամներուն:
Բացման խօսքը արտասանեց «Բագին»-ի փոխխմբագիր Սեդա Գրիգորեան, ապա ան ներկայացուց օրուան բանախօս` Արմէն Իւրնեշլեանը, որ ծնած է Պէյրութ եւ երկրորդական ուսումը ստացած է Կիպրոսի Մելգոնեան կրթական հաստատութեան մէջ:
1992-ին ստացած է մագիստրոս արուեստից վկայականը «գերազանց» գնահատականով Երեւանի պետական համալսարանի բանասիրական բաժանմունքէն:
1992-1996-ին Իւրնեշլեան վարած է Պէյրութի Վահան Թէքէեան միջնակարգ վարժարանի տնօրէնութիւնը:
Ժամանակաւոր դասախօսի հանգամանքով երբեմն կը դասախօսէ Հայկազեան համալսարանին մէջ` դասաւանդելով «Սփիւռքահայ գրականութիւն» եւ «Հայ գրականութեան պատմութիւն» նիւթերը:
2011-ին Իւրնեշլեան Երեւանի պետական համալսարանէն կը ստանայ բանասիրական գիտութիւններու թեկնածուի գիտական աստիճանը` պաշտպանելէ ետք իր աւարտաճառը սփիւռքահայ թատրերգութեան մասին: 
2001-էն ի վեր ան անդամ է «Հայկազեան հայագիտական հանդէս»-ի խմբագրական կազմին:
Իսկ 2002-էն ի վեր կը վարէ ՀԵԸ-ի «Անդրանիկ» մշակութային միութեան ատենապետի պաշտօնը:
Ապա խօսք առաւ Արմէն Իւրնեշլեան, որ հանգամանօրէն ներկայացուց հայ թատրոնի հիմնական հանգրուանները` անոր սկիզբը վերագրելով 1776 թուականին:
Կեդրոնանալով գլխաւորաբար սփիւռքահայ թատրերգութեան վրայ` Իւրնեշլեան ընդգծեց, որ ազգային, քաղաքական ու Ցեղասպանութեան եւ աւելի ուշ` ձուլումի նիւթերը հիմնական տեղ կը գրաւեն արծարծուած նիւթերուն մէջ:
1776-ին Մխիթարեաններուն կողմէ սկիզբ առած թատրերգութիւնը կ՛արծարծէր պատմական նիւթեր:
Սուլթան Համիտի օրով արգիլուելէ ետք 1908-ին վերստին կ՛արտօնուի հայ թատրերգութիւնը, որ «սակայն չունէր նախկին փառքն ու փայլքը»: 
Իւրնեշլեան մանրամասնօրէն թուեց սփիւռքահայ թատրերգութեան գլխաւոր դէմքերը, նիւթերն ու թատերագիրները:
1920-30-ական թուականներուն թատրոնին միջոցով Եղեռնի «ցաւ»-ը կը փոխանցէին հայ թատերագիրները:
Իւրնեշլեան յայտնեց, որ ինք մեծապէս ազդուած է տոքթ. Բաբգէն Փափազեանի «Թատրերգութեան արուեստը» գիրքէն:
Նմանապէս` Հրանդ Մարգարեանի 1995-ին գրած «Հեթում արքան», որ պատմական նիւթով դաստիարակչական ուղղակի պատգամներ կը փոխանցէ:
Ան իբրեւ օրինակ թուեց բազմաթիւ պատմական թատրերգութիւններ, ինչպէս` «Ստեփանոս Սիւնեցի» եւայլն` մեծապէս գնահատելով Յակոբ եւ Վահէ Օշականներու գործերը, Երուանդ Հայրապետեանի «Անմահների երթը», Վաչէ Ատրունիի «Անաւարտ սկիզբը», Վահէ Օշականի «Նոր արմատը» եւայլն` մաղթելով, որ անոնք եւս բեմականացուին:
Զեկուցման աւարտին Արմէն Իւրնեշլեան պատասխանեց ներկաներու հարցումներուն:
Այս գծով արծարծուեցան զանազան կարծիքներ ու հարցադրումներ, մտահոգութիւններ:
Վարդան Պատալեան եւ «Շերամ» համոյթը հոգեկան բերկրանքի պահեր պարգեւեցին լիբանանահայ արուեստասէր հասարակութեան
Հայ մշակոյթին կեանք եւ ոգի ներարկող հայ երաժշտութիւնը մեր ժողովուրդի պատմութեան մէջ առանցքային դեր եւ տեղ ունի:
Հայ գուսաններն ու աշուղները օրին իրենց ստեղծագործութիւններով հայ մշակոյթի անդաստանին մէջ անուրանալի աւանդ մը ձգեցին` քաջ գիտնալով, որ անոնք հայապահպանման առաքելութեան նպաստող ազդակներ են:
Փաստօրէն, 21-րդ դարուն արուեստասէր հասարակութիւնը եւ ի մասնաւորի լիբանանահայ գաղութը անյագօրէն եւ անհամբեր կը սպասեն աշուղական երգերու համերգի կայացման:
Ուրբաթ, 3 նոյեմբեր 2017-ի երեկոյեան «Յակոբ Տէր Մելքոնեան» թատերասրահին մէջ լիբանանահայ արուեստասէր հասարակութիւնը անխառն զգացումներով ներկայ գտնուեցաւ աշուղական երգերու մենահամերգի` կատարողութեամբ հայրենի աշուղական երգերու մեկնաբան Վարդան Պատալեանի:
Համերգին յաւելեալ փայլք տուաւ հայկական ժողովրդային նուագարաններու «Շերամ» համոյթը:
Ելոյթին հովանաւորն էր Համազգայինի Լիբանանի Շրջանային վարչութիւնը, իսկ կազմակեպողն էր Համազգայինի «Քնար» պարախումբի վարչութիւնը:
Մանրամասնութիւնները կարդալ այստեղ:
Հայ գրքի շաբաթավերջ (Գանատա)
Կազմակերպուած՝ Տաթեւ մասնաճիւղի վարչութեան կողմէ, Դեկտեմբեր 13-14 օրերուն ընթացքին Գէյմպրիճի Հայ Կեդրոնէն ներս տեղի ունեցաւ Հայ Գրքի շաբաթավերջը, ուր վաճառուեցան փոքրերու եւ չափահասներու յատուկ գիրքեր ու աշխատանքի տետրեր։
Ձեռնարկը բարձր գնահատուեցաւ ներկաներուն կողմէ. բազմաթիւ փոքրեր հայերէն գիրքերով բեռնաւորուած տուն մեկնեցան։
Համազգայինի «Գուսան» երգչախումբը հայ դասական երգարուեստը հրամցուց հանդիսատեսին (Լիբանան)
Հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի, կազմակերպութեամբ Համազգայինի Լիբանանի Շրջանային վարչութեան, Կիրակի, 21 Յունիս 2015-ի երեկոյեան ժամը 7:30-ին, Հայ աւետարանական Ա. եկեղեցւոյ սրահին մէջ, Երաժշտութեան միջազգային օրուան փառատօնի ծիրին մէջ տեղի ունեցաւ համերգ` կատարողութեամբ «Գուսան» երգչախումբին, խմբավար` Գրիգոր Ալոզեան, դաշնակի ընկերակցութեամբ Յասմիկ Գասպարեանի:
Յայտագիրը սկսաւ Է. Յովհաննէսեանի «Նանարի նա» երգով, մենակատար` Շողիկ Թորոսեան, որուն յաջորդեցին Մ. Եկմալեանի պատարագէն հատուածներ, կատարողութեամբ` Շողիկ Թորոսեանի եւ Յարութ Գալօղլեանի, որոնց կատարումը արժանացաւ հանդիսատեսներու ջերմ ծափողջոյններուն: 
Մշակութային երեկոյ՝ նուիրուած հայկական պարին (Կիպրոս)
Համազգայինի Նիկոսիոյ «Օշական» Մասնաճիւղի հերթական մշակութային երեկոն տեղի ունեցաւ Շաբաթ 4 Մարտ 2023-ին շուրջ 65 հոգիի ներկայութեամբ։ Ներկայ էր նաեւ հայ համայնքի պետական ներկայացուցիչ Վարդգէս Մահտեսեանը։
Վարչութեան ատենապետ Արթօ Դաւիթեան բացատրեց, որ այս երեկոն կազմակերպուեցաւ՝ օգտուելով հայրենի պարուսոյց Գրիգոր Կարապետեանի ներկայութենէն, որպէսզի առիթ ընծայուի ներկայացնելու Հայկական Պարի ծագումը, զարգացումը եւ ներկան։
Ողջունելով Համազգայինի Նիկոսիոյ «Սիփան» Պարախումբի անդամներուն ներկայութիւնը, ան բեմ հրաւիրեց պարախումբի անդամ Էլէն Անդրէասեանը, որ համառօտ կերպով անդրադարձաւ հայկական պարերու զարգացումին, կեդրոնանալով արցախեան պարերու ներկայացման վրայ։
Յաջորդեց՝ Նանօր Քէլէշեանի, Էլէն Խաչատրեանի եւ Էլէն Անդրէասեանի կատարողութեամբ «Տաւիղ» պարը, արժանանալով ներկաներու ջերմ գնահատանքին։
Երեկոյի առաջին խօսողն էր հայրենի հիւր պարուսոյց Գրիգոր Կարապետեանը, որ իր խօսքը սկսաւ բացատրելով, որ հայկական ազգային պարը սկիզբ առած է նախաքրիստոնէական ժամանակաշրջանէն եւ դարերու ընդմէջէն հանդիսացած հայ ժողովուրդի բնաւորութեան եւ գեղագիտական մտածողութեան ամենավառ արտայայտութիւններէն մէկը։
Ապա, ան նշեց, որ մեր ազգային պարերը կը բաժնուին չորս խումբերու՝ ծիսական, սիրային, ռազմական, ժողովրդական եւ մէկ առ մէկ անդրադարձաւ իւրաքանչիւր խումբի աւանդութիւններուն եւ առանձնայատկութիւններուն։
Երկրորդ խօսողը՝ Համազգայինի Կիպրոսի Կազմի պարախումբերուն պարուսոյց Գրիգոր Քէլէշեան, ներկայացուց հայկական պարարուեստի մեծանուն վարպետներ Ազատ Ղարիպեանի եւ Վանուշ Խանամիրեանի, ինչպէս նաեւ Յովհաննէս Խաչիկեանի վաստակը, պատգամելով որ դժուարին պայմաններու մէջ ապրած այս մեծերուն ստեղծագործութիւնները պարարուեստի գոհարներ են, որոնք պէտք է պահպանուին եւ անփոփոխ փոխանցուին նոր սերունդներուն։
Յաջորդեց երկրորդ պարային ելոյթ մը, այս անգամ Սերինէ Պաղտասարեանի կատարողութեամբ «Տարտս Տուի Հովերին» մենապարը, որ նոյնպէս արժանացաւ ներկաներուն ջերմ գնահատանքին։
Վերջաւորութեան ցուցադրուեցաւ տեսանիւթ մը, որուն մէջ հայրենի պարարուեստի վաստակաւոր գործիչներ՝ Գագիկ Կարապետեան, Ֆլորա Ասոյեան, Ալբերդ Կիզիրեան, Ժասմինա Աւետիսեան, Ռաշիտ Կարապետեան, Սուրէն Խաչատրեան, Ասատուր Կարապետեան եւ Վարդան Գէորգեան, որոնք ծանօթ ըլլալով «Սիփան» պարախումբի եւ պարուսույց Գրիգոր Քէլէշեանի աշխատանքին, շնորհաւորեցին եւ նորանոր յաջողութիւններ մաղթեցին անոր եւ Համազգայինին։
Երեկոն փակուեցաւ աւանդութիւն դարձած «Պատառ ու Գինի»ով։
Համազգայինի ճաշկերոյթ-խնճոյք (Յունաստան)
Յունաստանի Հայ Կրթական եւ Մշակութային Միութեան Պարի Միաւորի վարչութիւնը ճաշկերոյթ-խնճոյք մը կազմակերպեց Կիրակի՝ 3 Դեկտեմբեր 2017-ի երեկոյեան ժամը 7։30-ին, Գոքիիոյ «Զաւարեան» Կեդրոնի «Զաքարեան-Սարաճեան» սրահներէն ներս։ Օրուան խնճոյքը տեւեց մինչեւ գիշերուան 12-ը անց։
Ճաշկերոյթին նպատակն էր հասոյթ ապահովել ու զայն ամբողջութեամբ տրամադրել Համազգայինի «Նայիրի», «Նանօր» եւ «Մարալօ» պարախումբերու ապագայ ծրագիրներուն եւ գործունէութեան նպատականերու յաջողութեան, ի մասնաւորի նոր տարազի մը պատրաստութեան, որ առաջին անգամ ըլլալով պիտի հանդիսադրուի 2018 թուականին, Հայաստանի Հանրապետութեան 100ամեակի կեդրոնական հրապարակային հանդիսութեան ընթացքին տեղի ունենալիք ելոյթին, ուր մեր պարախումբի տղաքն ու աղջիկները յատուկ պարով պիտի պանծացնեն հայոց պատմութեան յաջորդական ժամանակաշրջաններու ամէնէն յատկանշական ու անկիւնադարձային տարեթեւը՝ 28 Մայիս 1918ն, որ մեր պատմութեան ժամանակագրութեան մէջ առաջին անգամ ստեղծեց ազատ ու անկախ հանրապետութեամբ պետականութիւն։
Մանրամասնութիւնները կարդալ այստեղ:
Հայկական ֆիլմերու փառատօն (Աւստրալիա)
Շաբաթ 7 Սեպտեմբեր 2019-ին– տեղի ունեցաւ Հայկական Ֆիլմերու Փառատօնին պաշտօնական բացումը Նորթ Րայտ Շօփինկ Սէնթըրի ԻՎԷՆԹՍ շարժապատկերի սրահին մէջ, կազմակերպուած Համազգայինի Շանթ Մասնաճիւղի վարչութեան կողմէ: Ընդհանուր պատասխանատուներ՝ Մակի Չէրքէզեան-Չէյթըր եւ Հուրի Մարտոյեան-Տէմիրճեան:
Հանդիսութեան ներկայ էին Նիւ սաութ Ուէյլզի նահանգապետուհի Գլատիս Պէրէճիքլեան, Առաջնորդ Սրբազան Հօր ներկայացուցիչ Արժ Տէր Նորայր Աւագ Քահանայ Բաթանեան, նախարար Վիքթոր Տոմինէլլօ եւ Հայկական կազմակերպութեանց ներկայացուցիչները ինչպէս նաեւ հայ եւ ոչ հայ հրաւիրեալներ եւ հիւրեր:
Խօսք առաւ նահանգապետուհին:
Ֆիլմերու փառատօնը սկսաւ 6 Սեպտեմբերին Շարլ Ազնաւուրի ինքնակենսագրութեամբ:
Շաբթուան ընթացքին, լեցուն սրահներով, ցուցադրուեցան զանազան հայկական եւ կամ Հայ բեմադրիչ կամ հեղինակ ունեցող ֆիլմեր:
Ասոնցմէ եզակի ֆիլմ մըն էր «Մենք Եգիպտահայեր ենք» վաւերագրական ֆիլմը, բեմադրութեամբ Ուահիտ Սոպհիի, ֆիլմարտադրիչ՝ Հանան Էզզաթ: 
Եգիպտահայոց մասին այնպիսի վկայութիւններ կային այնտեղ, որ առանց այս երկու երիտասարդ արաբ արուեստասէրներուն կարելի պիտի չըլլար զանոնք կորուստէ փրկել:
Այսպիսի ֆիլմեր պէտք է հայկական բոլոր գաղութներու մէջ պատրաստուին այլապէս տարիներն ու դարերը իրենց փոշին կը դնեն անոնց վրայ եւ արժէքաւոր պատմութիւն ու ժառանգ կորուստի կրնան ենթարկուիլ:
Փակման հանդիսութեան (15 Սեպտեմբեր) Նահանգապետուհին դարձեալ ներկայ էր:
Ցուցադրուեցաւ ֆիլմարտադրիչ Րաֆֆի Դանիէլեանի «Armenia Uncovered» վաւերագրական ֆիլմը ներկայացուած հանրածանօթ Գեւ Օրքեանի կողմէ բեմադրութեամբ աւստրալահայ Անտի Սայմընի:
Հայկական ֆիլմերու փառատօնը գովեստի արժանի հայանպաստ հսկայ աշխատանք է. ձեռնարկ մը, որ հայուն թէ ոչ հայուն կը ծանօթացնէ հայկական սինեմարուեստը եւ մեր պատմութիւնը, մեր հայրենիքի բարգաւաճումը ինչպէս նաեւ աւստրալահայ համայնքն ու անոր արժէքները: 
Իւրաքանչիւր ֆիլմէ ետք տեղի ունեցող հարց-պատասխանի յատկացուած նիստերը մեծ նպաստ բերին հայը հայուն ինչպէս նաեւ ոչ հայուն ծանօթացնելու գործընթացին:
Բարեկամութիւններ մշակուեցան եւ համատեղ աշխատանքի առիթներ բացուեցան:
Առաջին անգամ ըլլալով, Փառատօնը այս տարի տեղի ունեցաւ Մելպուրնի մէջ 18-20 Հոկտեմբերին: 
Նշան Պասմաճեան
«Համազգային»ի վկայագրերը ստացան հայերէն լեզուի դասընթացներու շրջանաւարտները (Յունաստան)
2018-ին «Համազգային»ի Յունաստանի Շրջանային Վարչութիւնը ծրագրեց ու գործադրութեան դրաւ «4րդ սերունդէն՝ 5րդ» ընդհանուր բնաբանով՝ հայերէն լեզուի ուսուցման ծրագիր մը։ 
Յաւակնոտ բայց անհրաժեշտ այս ծրագրին համար մեծ էր պահանջքը, որ քանի մը առիթներով արտայայտուած էր Համազգայինին եւ պատասխանատուներուն ուշադրութիւնը գրաւած՝ արեւմտահայերէն լեզուի պաշտպանութեան ու հայախօսութեան զարգացման նպատակով։
Առաջին տարիներու յաջող փորձառութիւնը առաջնորդեց Ա. եւ Բ. դասարաններու գոյութեան, որոնք բաժնուեցան Սկսնակներու եւ Յառաջացածներու։
Մանրամասնութիւնները կարդալ այստեղ:
Հայերէն լեզուի դասընթացներ (Յունաստան)
«Ազատ Օր» օրաթերթ.- Կազմակերպութեամբ Թեսաղոնիկէի Համազգայինի «Ղազարոս Սարեան» մասնաճիւղի վարչութեան՝ Յուլիս 27, 28 եւ 29-ի օրերուն, «Հայաստան» սրահէն ներս տեղի ունեցան հայերէն լեզուի դասընթացներ:
Որպէս դասատու հրաւիրուած էր Յունահայոց Թեմի առաջնորդ Խորէն Արք. Տողրամաճեան:
11 աշակերտներ մասնակցեցան սոյն դասընթացներուն։
Համայնքի զաւակները զգացական կառչուածութեամբ ուշի-ուշով հետեւեցան դասերուն, ուղղեցին զանազան տեսակի հարցումներ, եւ մեծ գոհունակութեամբ թրծեցին իրենց մտքերը՝ Մուշեղ իշխանի բանաստեղծութեամբ, նաեւ՝ իրենց ազգային ոգին ներշնչեցին «Հայեր միացէ՛ք» ազգային երգը սորվելով:
Քնարերգութիւնը հայ բանաստեղծութեան մէջ (Գանատա)
Մայրենի լեզուով հաղորդակցիլը，խօսիլն ու արարելը այնքան սովորական երեւոյթ կրնայ թուիլ բազմաթիւ ժողովուրդներու պարագային，երբ սերունդներ` իրենց ծնած օրէն լսած ու ծանօթացած են տուեալ լեզուին՝ նախ որպէս հնչիւն ու բառ，ապա խօսած՝ միայն ու միայն իրենց նախահայրերու գործածած լեզուով։
Անոնց լեզուամտածողութիւնն ու տրամաբանութիւնը զարգացած է այն լեզուով，որ ըմբռնած ու խօսած են ու ապա՝ աստիճանաբար զայն իւրացուցած։
Սփիւռքի մէջ ապրող հայ ժողովուրդի յաջորդական սերունդները նոյնքան բախտաւոր չեն եղած，որքան վերոյիշեալները，ուր հայ մնալն ու մա՛նաւանդ հայերէն խօսիլը աւելի շատ պայքար է，քան՝ լեզուի զարգացման սովորական ընթացք։
Ճշմարիտ իրողութիւն է， որ 21-րդ դարուն հայ մարդու դիմագրաւած ամենամեծ մարտահրաւէրներէն են` արեւմտահայերէնի ճիշդ գործածութիւնն ու պահպանումը，որոնց համար չեն խնայուիր ճիգ ու ջանք։
Ի գործ դրուած նմանօրինակ ճիգի ու ջանքի արգասիքն էր Կիրակի， 1 Մայիս- 2016-ի յետմիջօրէի ժամը 2։00-ին，Համազգային Հայ Կրթական եւ Մշակութային Միութեան «Գրասէրներու Խմբակ»ի անդամներու ներկայացուցած տուեալ խմբակի հաւաքներու շարքին երեսունվեցերորդը։
Ձեռնարկի մասնակիցները երիտասարդներ էին，որոնց ծնողները օտար երկնակամարի տակ， յաճախ թիավարելով հոսանքն ի վեր，կրցած էին անոնց փոխանցել հայ գրականութեան շունչն ու ոգին, համն ու հոտը։
Հաւաքը，որ տեղի ունեցաւ Հայ Կեդրոնի «Յ. Մանուկեան» գրադարանէն ներս， նուիրուած էր հայ քնարերգութեան։
Ձեռնարկը սկսաւ «Գրասէրներու խմբակ»ի անդամ՝ Թամար Տօնապետեանի արեւմտահայ քնարերգակ բանաստեղծ， բանահաւաք՝ Կոմիտասի մասին հակիրճ ընթերցումով. որմէ ետք，ջութակով հանդէս եկաւ ՀՕՄի Ամէնօրեայ Վարժարանի վեցերորդ դասարանի աշակերտ՝ Վարագ Մեսրոպեան， ներկայացնելով Կոմիտասի «Հոյ նազան իմ եար»ը։
Բարի գալուստի խօսքէն ետք, հանդիսավարը անդրադարձաւ Հալէպի եւ Արցախի մէջ ճգնաժամ դիմագրաւող ժողովուրդի իրավիճակին։
Մատնանշեց Արցախեան ազատամարտի ընթացքին սահմանագծի վրայ հայ ազատամարտիկներու մղած կենաց մահու պայքարի արժէքն ու կարեւորութիւնը։ 
Ապա բեմ հրաւիրեց Վարագ Մեսրոպեանն ու Քրիստափոր Կոստանեանը։ 
Վարագի հակիրճ բացատրութենէն ետք，ջութակի նուագակցութեամբ անոնք ներկայացուցին «Ախպերս ու ես» երգը，ոգեւորելով նաեւ հանդիսատեսը։
Սահիկներու ընկերակցութեամբ ներկաները հետեւեցան քնարերգութեան մասին պատրաստուած հակիրճ ներածականին，ուր ամփոփ եւ յստակ բացատրութեամբ Թամար Տօնապետեան փոխանցեց նախ`քնարերգութեան պատմականը，նշելով，որ քնարերգութեան մէջ գերիշխողը տուեալ հեղինակի անձնական ապրումներն են，ինչպէս՝ սէր，ատելութիւն եւ կարօտ，որոնք շատ յաճախ կ՛արտայայտուին տողատակի թաքնուած նրբահիւս երաժշտութեամբ։
Ապա ան մէջբերեց քնարերգակ հեղինակներու բանաստեղծութիւններէն բաժիններ，եւ մեծ ապրումով մեկնաբանեց Տէրեանի «Տխրութիւն»ը։
Քաջալերելի ու ոգեւորիչ երեւոյթ էր Գրասէրներու խմբակի նորագոյն անդամ՝ Լանա Տէր Պետրոսեանի մասնակցութիւնը։
Երիտասարդուհին ներկայացնելէ ետք Մատթէոս Զարիֆեանի հակիրճ կենսագրականն ու գործունէութիւնը，նոյն հեղինակէն ընթերցեց «Կտակ»，«Լեռներն իմ երազիս» եւ«Պզտիկ աղջիկը»։
Յաջորդ մասնակիցն էր Արփի Ագըլեան։
Ան ներկայացուց Դուրեան քնարերգակ բանաստեղծը，ապա ասմունքեց արեւմտահայ քնարերգութեան մէջ մեծ ճանաչում վայելող «Լճակը» բանաստեղծութիւնը։
Սեւակ Յարութիւնեան ներկայացուց արեւելեահայ քնարերգակ բանաստեղծ՝ Եղիշէ Չարենցը，ընթերցելով «Մեծերը Չարենցի մասին» գրութենէն բաժիններ։ Ապա ինքնավստահ եւ գեղեցիկ կատարողութեամբ ներկայացուց «Կ’ուզեմ հիմի փչէ զուռնէ» երգը։
Յաջորդաբար, Տարօն Հալլաճեան ներկայացուց Թէքէեանն ու Մեծարենցը， ապա ընթերցեց Թէքէեանի «Ես սիրեցի» բանաստեղծութիւնը, ապա՝ Մեծարենցի «Կիրակմուտը»ը։
Արեն Մնացականեանին տպաւորիչ մեկնաբանութեամբ ներկաները վայելեցին Չարենցի «Լուսամփոփի պէս աղջի»ը，որմէ ետք ան ներկայացուց թորոնթոբնակ բանաստեղծ՝ Ռուբէն Մնացականեանի կենասագրականը. ապա գեղեցիկ ձեւով ասմունքեց նոյն հեղինակին «Մայրամուտի» բանաստեղծութիւնը։
Թամար Տօնապետեանին վիճակուած էր ներկայացնել հայ քնարերգութեան հարազատ թարգմանը հանդիսացող Համօ Սահեանը։
Ներկայացուած բաժիններուն ընդմէջէն ան մատնանշեց Սահեանի այնքա՛ն նուրբ ու զգայուն ներաշխարհը，որ իրը ըլլալով հանդերձ՝ նաե՛ւ համամարդկային է։
Արդարեւ， գեղեցիկ մեկնաբանութեամբ Թամարը ներկայացուց՝ Սահեանի ստեղծագործութիւններէն «Հայաստան ասելիս» եւ«Ախր ես ինչպէս վեր կենամ գնամ» մեծ ժողովրդականութիւն վայելող բանաստեղծութիւնները։
Աւարտին，մասնակիցներուն փոխանցուեցան Գրական յանձնախումբի կողմէ նուիրուած գիրքեր，որպէս գնահատանք՝ կատարած իրենց աշխատանքին։ 
Հանդիսավարը շնորհակալութիւն յայտնելէ ետք， հրաւիրեց ներկաներն ու մասնակիցները միատեղ երգելու Մեծարենցի «Սիրերգ»ը։
Պէթի Փանոսեան Մինասեան
Հայ քնարերգութեան արուեստին նուիրուած երեկոյ (Լիբանան)
Հովանաւորութեամբ Համազգայինի Լիբանանի Շրջանային վարչութեան, կազմակերպութեամբ Համազգայինի «Գիր ու գրականութիւն» մասնագիտացած մասնաճիւղին, 27 փետրուար 2020-ի երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ «Հայ քնարերգութեան արուեստը» նիւթով ձեռնարկ մը:
Օրուան հանդիսավար Լիլիթ Տեմիրճեանի բարի գալուստի խօսքէն վերջ «Գիր ու գրականութիւն» մասնագիտացած մասնաճիւղի վարչութեան անունով խօսք առաւ Ժագ Յակոբեան:
Ան նկատել տուաւ, որ քնարերգութիւնը գրականութեան հիմնական սեռերէն մէկն է, եթէ ոչ` գլխաւորը` աւելցնելով, որ քնարերգութիւնը ինքնին բանաստեղծութիւն է:
Յակոբեան ըսաւ, որ սոյն նախաձեռնութիւնը «Գիր ու գրականութիւն» մասնագիտացած մասնաճիւղի առաջին քայլը պիտի ըլլայ հետագային աւելի մասնագիտացած ձեռնարկներ կազմակերպելու` աւելցնելով, որ ուզած են հայկական վարժարաններու աշակերտներուն մասնակցութիւնը ապահովել:
Այս առիթով ան շնորհակալական խօսք ուղղեց Ազգային Եղիշէ Մանուկեան եւ Միացեալ վարժարաններուն, նաեւ Մ. եւ Հ. Արսլանեան ճեմարանի տնօրէնութիւններուն, որոնք քաջալերած են իրենց աշակերտները մաս կազմելու ձեռնարկին:
«Կը գտնուինք ժամանակաշրջանի մը մէջ, որ կը յատկանշուի ամէն մարզի մէջ, ներառեալ մշակութային, նահանջի երեւոյթով եւ ամէնէն խոցելի վիճակը գրականութիւնն է», հաստատեց Ժ. Յակոբեան` յոյս յայտնելով, որ սոյն նախաձեռնութիւնը առիթ ըլլայ հայ քնարերգութեան գրականութեան երբեմնի պերճանքը վայելելու:
Մանրամասնութիւնները կարդալ այստեղ:
Հայ Օգնութեան Միութեան անդամուհիներ այցելեցին Գօլստըն Ճեմարան (Աւստրալիա)
Աւստրալիոյ Հայ Օգնութեան Միութեան Շրջանային Վարչութեան նախաձեռնութեամբ, Մարտ 1-էն 15 տեղի ունեցաւ ՀՕՄ-ի 2013 Սեմինար Շրջապտոյտը, մասնակցութեամբ արտասահմանի տարբեր գաղութներէ ժամանած ՀՕՄուհիներու:
Շրջապտոյտի ընթացքին անոնք մասնակցեցան երկօրեայ սեմինարի մը , որ տեղի ունեցաւ Գօլստըն Ճեմարանի Նալպանտեան սրահէն ներս, ինչպէս նաեւ այցելեցին Սիտնիի տեսարժան ու պատմական վայրերը:
Հինգշաբթի Մարտ 7-ին այցելու խումբը ընկերակցութեամբ ՀՕՄ-ի Կեդրոնական Վարչութեան ատենապետուհի ընկհ. Վիգի Մարաշլեանին, Շրջանային եւ մասնաճիւղերու վարչական ՀՕՄուհիներուն այցելեցին նաեւ Համազգային Արշակ եւ Սօֆի Գօլստըն Ճեմարան, մօտէն ծանօթանալու ճեմարանին, աշակերտներուն եւ անկէ ներս կատարուած աշխատանքներուն:
Ճեմարանի պաշտօնէութիւնը ջերմօրէն ողջունեց այցելու ՀՕՄ-ուհիները, որոնք Տնօրէն Ն. Պասմաճեանի առաջնորդութեամբ բարձրացան Նալպանտեան սրահ, ուր ծնողներ, ուսուցիչներ եւ աշակերտներ մեծ խանդավառութեամբ դիմաւորեցին զիրենք:
Ճեմարանի կրթական վերակացու Գարօլին Պլանտըն նախ բարի գալուստի խօսք ուղղեց ներկաներուն եւ յայտնեց, թէ իսկապէս այս օրը յատուկ օր մըն էր բոլորին համար:
Ապա ան հրաւիրեց ճեմարանի աշակերտները, որպէսզի ներկայացնեն գեղարուեստական յայտագիր մը:
Աշակերտական ելոյթին յաջորդեց տնօրէն Նշան Պասմաճեանի խօսքը, որ կրկին անգամ բարի գալուստ մաղթեց հիւր ՀՕՄ-ուհիներուն եւ յայտնեց ճեմարանի կազմին երախտագիտութիւնը հանդէպ ՀՕՄ-ին, անոր Ճեմարանին թիկունք կանգնելուն եւ զօրակցութեան համար:
Ապա ան աշակերտութեան ներկայացուց ՀՕՄ-ի Կեդրոնական Վարչութեան ատենապետուհի Վիգի Մարաշլեանը եւ հրաւիրեց զինք, որ իր պատգամը փոխանցէ:
Տիկին Մարաշլեան մեծապէս գնահատեց ներկայացուած բացառիկ ելոյթը եւ դրուատեց աշակերտներն ու ուսուցիչները տարուած բարձրորակ աշխատանքին համար:
Ան բացատրութիւն տուաւ ՀՕՄ-ի գործադրած բարեսիրական եւ մարդասիրական ծրագիրներուն մասին եւ քաջալերեց աշակերտները, որ միշտ զօրակցին եւ օժանդակեն անոր առաքելութեան:
Այնուհետեւ տեղի ունեցաւ նաեւ թեյասեղանի հիւրասիրութիւն ծնողաց յանձնախումբի պատրաստութեամբ, որմէ ետք հիւրերը այցելեցին ճեմարանի դասարաններն ու աշխատասենեակները:
Անմոռանալի այս օրը իր աւարտին հասնելով, հիւրերը հրաժեշտ տուին աշակերտներուն, մաղթելով նորանոր յաջողութիւններ եւ նուաճումներ կրթական այս հայաբոյր հաստատութեան:
Ստորեւ ՝ Վիգի Մարաշլեանի տպաւորութիւնները արձանագրուած ճեմարանի այցելուներու յուշամատեանին մէջ: «Այսօր մեզի համար մեծ հպարտութիւն է ներկայ գտնուիլ եւ վայելել աշակերտութեան կողմէ ներկայացուած թատերգութիւնը, երգերը եւ արտասանութիւնները:
Հայութիւն կը ծորէր ամէն բառի հետ:
Աշխարհի չորս կողմերէն այսօր ներկայ եղան մեզի հետ միանալու Աւստրալիոյ ՀՕՄ-ի Շրջանայինի կազմակերպած սեմինարին:
Կը մաղթենք նորանոր յաջողութիւն դպրոցի աշխատանքներուն եւ փայլուն ապագայ»:
Նորա Սեւակեան
ՀԱՅ ԴՊՐՈՑԸ անցեալէն դէպի այսօր. Ձօնուած՝ Ազգ.Կեդրոնական Վարժարանի 130-ամեակին
Կեդրոնականի վերջին տասնամեակներուն գրեթէ աւանդականացած մշակութային ձեռնարկներու շարքին այս տարուան օղակն է «հայ դպրոցը»։
Անցեալը վերյիշել եւ վերըմբռնել կարեւորութիւնը…
Ահա ելակէտը «Հայ Դպրոցը՝ Անցեալէն Դէպի Այսօր» ծրագրին, որուն ձեռնարկած են Կեդրոնականի տնօրէնութիւնը եւ հայերէնի ուսուցչաց կազմը, ձօնելով զայն վարժարանի 130-ամեակին, որ իբրեւ արդիւնք Զարթօնքի, հիմնուած էր՝ ուսուցիչ եւ մտաւորական պատրաստելու նպատակով, Ներսէս Վարժապետեան Պատրիարքի, շրջանի մտաւորականութեան ու բարերարներու միասնական ջանքերով...։
«Հայ Դպրոցը՝ Անցեալէն Դէպի Այսօր» համեստ ծրագրով հայերէնի ուսուցիչներ կը ջանան յատկապէս թղթատել մեր անհետացած գաւառի կրթական կեանքէն քանի մը էջեր միմիայն, այս առթիւ կը հրատարակուի նաեւ գրքոյկ մը քիչ մը եւս ընդլայնած բովանդակութեամբ. որ կը նպատակադրէ յիշատակելի դարձնել համանուն հանդիսութիւնը, առանց յաւակնելու Հայ Դպրոցը իր ամբողջական գիծերով ներկայացուցած ըլլալու:
Սոյն հանդիսութիւնը տեղի պիտի ունենայ 13 Մայիս Շաբաթ, ժամը՝ 18:00-ին Հարպիյէ Քէնթէր Թատրոնի մէջ: Ձեռնարկը պիտի կրկնուի 23 Մայիս երեքշաբթի, ժամը՝ 20:30-ին Պաքըրգիւղի Տատեան վարժարանի Տիգրան Կիւլմէզկիլ սրահին մէջ:
2 Մայիս, 2017
Տնօրէնութիւն Ազգ. Կեդրոնական Վարժարանի
Հայ երգի ու պարի տպաւորիչ փառատօնը Գոմոթինիի մէջ (Յունաստան)
Իր յղացումով եւ կազմակերպութեամբ եզակի ելոյթ մը եղաւ հայ երգի ու պարի փառատօնը, որ տեղի ունեցաւ Ուրբաթ՝ 26 եւ Շաբաթ՝ 27 Օգոստոս 2022-ին Գոմոթինիի մէջ։ 
Երկօրեայ երգի ու պարի փառատօնին իրենց մասնակցութիւնը բերին Յունաստանէն եւ զանազան գաղութներէն երգչախումբեր եւ պարախումբեր, որոնք իրենց լաւագոյնը տուին բեմին վրայ, մինչ իւրաքանչիւր խումբի երկարամեայ փորձառութիւնը, պարելու յատկութիւնը, պարերու ձեւերն ու ձեւակերպումները իրար փոխանակելու, մէկ խումբը միւսին հետ շաղուելու ու պարերու նրբութիւնն ու ուժականութիւնը բաժնելու իսկական առիթ մը եղաւ այս համախմբումը։
Փառատօնին մասնակցեցան Գոմոթինիի «Էրեբունի» երգչախումբը եւ «Ուրարտու» պարախումբը, Յունաստանի Համազգայինի Շրջանային վարչութեան հովանաւորութեան տակ գտնուող «Նայիրի» պարախումբը, Համազգայինի Թեսաղոնիկէի «Ղ. Սարեան» մասնաճիւղի «Մասիս» պարախումբը, Պուլկարիոյ Փլովտիւ քաղաքի «Երեւան» պարախումբը, Վարնա քաղաքէն «Գայեանէ Մարաշլեան» պարախումբը, Ռումանիոյ Պուքրէշ մայրաքաղաքէն «Վարդավառ» պարախումբը, Կիպրոսի Նիկոսիա մայրաքաղաքի Համազգայինի «Սիփան» պարախումբը, Լիբանանի Համազգայինի «Քնար պարախումբը», Իրանէն Իսֆահան քաղաքի «Էրեբունի» պարախումբը եւ Պոլիսէն արդէն մեզի ծանօթ «Վարդանանց» երգչախումբը։
Լեւոն Շանթ հայերէնագիտական դասընթացք (Գանատա)
Շաբաթ 11 Յունուար 2020-ին, Մոնթրէալի Սբ. Յակոբ ազգային վարժարանին մէջ, 16 ուսանողներով ծայր առաւ Լեւոն Շանթ Հայերէնագիտական դասընթացքը, ղեկավարութեամբ Դոկտ. Վիգէն Թիւֆէնքճեանի։
Օրուան դասախօսն էր իսթանպուլահայ գրող, ուսուցիչ, թարգմանիչ եւ խմբագիր Սեւան Տէիրմենճեանը, որ ներկայացուց Յետ-Եղեռնեան պոլսահայ գրականութիւնը նիւթը։
Դասախօսը նախ ուրուագծեց 1915-ին յաջորդող տարիներու այն քաղաքական եւ մշակութային մթնոլորտը, որուն մէջ կ՚ապրէին ու կը ստեղծագործէին օրուան գրագէտները։
Ան ապա ներկայացուց Իսթանպուլէն դուրս քիչ ճանչցուած վեց գրողներ՝ Երուանդ Կոպէլեան, Կարպիս Ճանճիկեան, Վարդան Կոմիկեան, Օննիկ Ֆըչըճեան, Անդան Օէզէր եւ Զաւէն Պիպեռեան։
Իւրաքանչիւրի ստեղծագործութիւններէն նմոյշներ ընթերցելով, Տէիրմենճեան անդրադարձաւ անոնց հասարակաց յատկանիշերուն եւ առանձնայատկութիւններուն։
Ներկայացուած գրողներու մեծամասնութիւնը Մոնթրէալի մէջ կը ներկայացուէր առաջին անգամ. հետեւաբար, անոնք յայտնութիւն մը եղան ուսանողներուն, որոնք մեծ հետաքրքրութեամբ հետեւեցան դասախօսի բացատրութիւններուն եւ նշմարներուն։
Երեք ժամ տեւող դասապահը իր լրումին հասաւ ուսանողներու հարցումներով։
Դասընթացքը կը շարունակուի մինչեւ 18 Ապրիլ 2020։
Հետաքրքրուողները կրնան յաւելեալ տեղեկութիւններ ստանալ armenolog.wordpress.com կայքէջէն։
2017-ի հայագիտական լսարանը՝ շատ այժմէական նիւթով մը (Գանատա)
6 եւ 7 Մայիս 2017 շաբաթավերջին, Ազգային Առաջնորդարանի դահլիճին մէջ տեղի ունեցաւ Համազգային հայ կրթական եւ մշակութային միութեան Գանատայի շրջանային վարչութեան կազմակերպած հայագիտական լսարանը նուիրուած «Ցեղի գաղափարը եւ ամերիկահայ գաղթականութիւնը» բնանիւթին։ 
Դասախօսն էր Նիւ Ճըրզիէն հրաւիրուած դոկտ. Վարդան Մատթէոսեան, գրող, բանասէր՝ տնօրէնը ԱՄՆ-ի արեւելեան շրջանի Ազգային առաջնորդարանի Ուսումնական Խորհուրդին։
Լսարանը կը բաղկանար 3 նիստերէ, ներկայութեամբ 20 ունկնդիրներու։
Շաբաթ օրուան առաջին նիստին դասախօսը ներկայացուց ցեղի գաղափարը, որ 17 դարու վերջաւորութենէն ի վեր կը մշակուէր Եւրոպայի մէջ, յատկապէս այսպէս կոչուած սպիտակ ցեղի գերադասութիւնը հաստատելու համար բոլոր այլապէս բնորոշուած միւս՝ «գունաւոր» ցեղերուն բաղդատմամբ։
Գաղափար, որ ի վերջոյ յանգեցաւ համաշխարհային աղէտի՝ Ի. դարուն, եւ որ զանազան ձեւերով տակաւին կը յամենայ ԻԱ. դարու այս առաջին տասնամեակներուն Ամերիկայի մէջ թէ այլուր։
Կէսօրուան ճաշին յաջորդող՝ երկրորդ նիստին ան ներկայացուց հայերու արտագաղթը դէպի ԱՄՆ ու ամերիկեան ցեղապաշտ վարուելակերպը, որ որդեգրուեցաւ հայերու եւ այլ «ստորադաս» գաղթականներու հանդէպ։ 
Վկայութիւններու, վիճակագրութիւններու եւ բազմաթիւ օրինական ու այլ վաւերաթուղթերու մէջբերումով, Մատթէոսեան մանրամասնօրէն նկարագրեց այն խտրական մթնոլորտը, որ կը տիրէր 1880-ական թուականներուն հայերուն ժամանումէն մինչեւ 1950-ական թուականները եւ աւելի ուշ։
Այս պարունակին մէջ, դասախօսը ներկայացուց Հալլաճեան (1909) եւ Գարթոզեան (1924) ընտանիքներու ԱՄՆ-ի քաղաքացիութիւն ստանալու կապակցութեամբ յարուցուած դատական հարցերը. ապա անցնելով Գարեգին Նժդեհի 1930-ական թուականներուն ԱՄՆ-ի մէջ ծաւալած գործունէութեան, ան սեւեռումի տակ բերաւ «Ցեղակրօն ուխտեր»ու հիմնադրութիւնն ու ցեղ ու ազգ յղացքներուն Նժդեհի ըմբռնումները։
Երրորդ նիստը, կիրակի առաւօտ, նուիրուեցաւ խտրականութեան այն գործնական արտայայտութեան, զոր հայերը գտան Գալիֆորնիոյ Ֆրեզնօ քաղաքին մէջ, ուր Ամերիկա հասած ամենէն մեծ թիւով զանգուածը կ՚ապրէր Ի. դարու առաջին 20-30 տարիներուն։
Նշուեցաւ յատկապէս այն նախանձը, որ բնիկ սպիտակամորթ հաւաքականութիւնը կը տածէր մերկ ու բոպիկ հասած այդ եկուորներուն հանդէպ, որոնք շատ կարճ ժամանակի մէջ կը յաջողէին իրենք զիրենք գտնել ու բարեկեցիկ կեանք մը ստեղծել։
Դասախօսին եզրակացութիւնը այն եղաւ, որ չմոռնանք այդ անարդար իրավիճակը, որ առաջին գաղթականներն ու իրենց անմիջական յաջորդ սերունդը ապրեցան, ու մենք ալ մեր կարգին զգօն ըլլանք այսօր մեր շուրջ երեւցող խտրական վարուելակերպի յոռի երեւոյթներուն։
Վ-Ա.Ա.
Համօ Օհանջանեանի անունը կրող երկյարկանի մասնաշէնքի բացում (Ախալքալաք)
«Ազդակ» օրաթերթ.- Շաբաթ, 18 Յունիս 2016-ին Ախալքալաքի Հայկական երիտասարդական կեդրոնին կողքին բացումը կատարուեցաւ Հայաստանի Առաջին Հանրապետութեան վարչապետ Համօ Օհանջանեանի անունը կրող երկյարկանի մասնաշէնքին:
Մասնաշէնքի բացման արարողութիւնը սկսաւ կեդրոնի սաներու հայկական պարերու ներքեւ:
Մասնաշէնքի բացման արարողութեան ներկայ էին բազմաթիւ հիւրեր, հոգեւորականներ, մտաւորականներ եւ հասարակական գործիչներ Թիֆլիսէն, Ջաւախքի տարբեր շրջաններէն եւ Հայաստանէն:
Բացման արարողութեան Ախալքալաքի տեղական իշխանութեան ներկայացուցիչներու կողքին ներկայ էին նաեւ Հայաստանէն պաշտօնեաներ:
Բացման ժապաւէնը հատելէ առաջ իրենց ողջոյնի ու երախտիքի խօսքերով հանդէս եկան բազմաթիւ հիւրեր, որոնք կարեւոր նկատեցին մասնաշէնքի կառուցումը, որ պէտք է ծառայէ հայ երիտասարդներու հայեցի կրթութեան կարեւոր առաքելութեան:
Ջաւախքի օժանդակութեան խումբին անունով Բագրատ Սարգսեան խորին շնորհակալութիւն յայտնեց Թեհրանի հայ համայնքին` Համօ Օհանջանեանի մասնաշէնքի կառուցման օժանդակութեան համար:
Ան պարզաբանեց, թէ ինչո՛ւ մասնաշէնքը կը կրէ Հայաստանի Առաջին Հանրապետութեան վարչապետ, ծնունդով ախալքալաքցի Համօ Օհանջանեանի անունը` ըսելով, որ իրենց նպատակն է երիտասարդները դաստիարակել իբրեւ ազգային գաղափարներով հայրենասէր մարդիկ:
Իրենց ողջոյնի խօսքերով հանդէս եկան նաեւ Ախալքալաքի շրջանային ժողովի նախագահ Համլեթ Մովսիսեան եւ Վրաստանի խորհրդարանին մէջ Ախալքալաքի պատգամաւոր Սամուէլ Պետրոսեան:
Մասնաշէնքի բացման մշակութային ներկայացումներէն եւ ողջոյնի խօսքերէն ետք մասնաշէնքի բացման ժապաւէնը հատեցին Համազգային Հայ կրթական եւ մշակութային միութեան կեդրոնական վարչութեան ատենապետ Մկրտիչ Մկրտիչեան եւ ՀՕՄ-ի Ջաւախքի օժանդակութեան ծրագիրներու ատենապետ Բագրատ Սարգսեան: 
Բացման արարողութեան յաջորդեց տնօրհնէքի արարողութիւնը:
Ախալքալաքի երիտասարդական կեդրոնի մասնաշէնքի բացման արարողութեան իրենց պարերով ու երգերով ներկայացան նաեւ Ախալցխայի ու Նինոծմինտայի երիտասարդական կեդրոններու սաները:
«Լիբանանի հայերը, հարիւր տարուան ներկայութիւն» (Փարիզ)
Երկուշաբթի 9 Ապրիլ 2018-ին, Համազգայինի Փարիզի մասնաճիւղի կազմակերպութեամբ ներկայացուեցաւ «Les Arméniens du Liban-cent ans de présence» գիրքը:
Ծայրէ ծայր լեցուն սրահի մը առջեւ ձեռնարկին բացումը կատարեց Աննա Օհաննէսեան-Շարփէն, ներկայացնելով 511 էջերէ բաղկացած հրատարակութիւնը, լոյս տեսած 2017-ին, Պէյրութի Սէն Ժոզէֆ համալսարանի հրատարակչատան կողմէ, մասնակցութեամբ շուրջ երեսուն հետազօտներու,ղեկավարութեամբ Լեւոն Նորտիկեանի, Վահէ Թաշճեանի եւ Քրիստին Պապիկեան-Ասաֆի:
Գիրքի հեղինակներէն ներկայ էին պատմագէտներ Քրիստին Պապիկեան-Ասաֆ Սանահին Գասապեան եւ լեզուաբան Անահիտ Տօնապետեան:
Առաջին երկուքը զեկուցեցին «հայութեան մասնակցութիւնը Լիբանանի ընկերային եւ քաղաքական կեանքին մէջ» նիւթին շուրջ:
Խօսեցան նաեւ եղեռնէն վերջ առաջին սերունդին մերուելու դժուարութիւներուն մասին:
Անահիտ Տօնապետեան զեկուցեց հայախօսութեան հարցերու շուրջ:
Այս նիւթերը մեծ հետաքրքրութիւն ստեղծեցին:
Ներկաները հարցումներով եւ մեկնաբանութիւներով հակազդեցին:
Ուրախալի երեւոյթ էր մեծ թիւով երիասարդներու ներկայութիւնը այս ձեռնարկին:
Մշակութային երեկոյ նուիրուած Առնօ Բաբաջանեանին (Կիպրոս)
Ուրբաթ, 8 Ապրիլ 2022-ի երեկոյեան ժամը 8-ին տեղի ունեցաւ Համազգայինի Նիկոսիոյ «Օշական» մասնաճիւղի մշակութային երեկոն՝ նուիրուած երաժիշտ, դաշնակահար Առնօ Բաբաջանեանին, ներկայութեամբ Թեմիս Կաթողիկոսական Փոխանորդ Տ․ Խորէն Արք․ Տողրամաճեանի եւ Պետական Ներկայացուցիչ Վարդգէս Մահտեսեանի։
Երեկոյի բացումը կատարեց վարչութեան ատենապետ Արթօ Դաւիթեան նշելով, որ երկար ընդմիջումէ ետք Համազգայինը կը վերսկսի Մշակութային Երեկոներուն, սիրուած կոմպոզիտոր Առնօ Բաբաջանեանի յիշատակին նուիրուած յայտագրով։
Ապա ան հրաւիրեց Ս․ Աստուածածին Եկեղեցիի երգչախումբի ղեկավար, դաշնակահար Նառա Սարդարեանը, ներկայացնելու համար Բաբաջանեանի կեանքն ու գործը։
Տիկին Սարդարեան ներկայացուց մեծ երաժիշտին վաստակը, անոր աշխարհահռչակ ստեղծագործութիւնները, համբաւը, համերգային անմոռանալի կատարումները, միեւնոյն ատեն թուելով անոր կեանքի մտերիմ պահերն ու ընկերային, ուսանողական, ընտանեկան առօրեայէն հետաքրքրական մանրամասնութիւններ։ 
Բանախօսի ելոյթի ընթացքին մէջ ընդ մէջ ցուցադրուեցան Բաբաջանեանի համերգներէն տեսանիւթեր։
Ներկաները մեծ հաճոյքով վայելեցին նաեւ Բաբաջանեանի գործերէն կենդանի կատարումներ պատանի Էտկար Էվոյեանի կողմէ` ընկերակցութեամբ Տկն․ Զարա Բարխուդարեանի եւ երիտասարդ ուսանող Կարիկ Մալխասեանի կողմէ` ընկերակցութեամբ Նառա Սարդարեանի։
Յայտագիրը վերջ գտաւ բոլորին կողմէ խմբերգուած «Ազգ Փառապանծ» երգով։
Երեկոն փակուեցաւ հիւրասիրութեամբ, որուն ընթացքին ներկաները իրենց հիացումը արտայայտեցին երիտասարդ մեներգողներուն ու մանաւանդ անոնց ընկերացող փորձառու երաժիշտ-ուսուցչուհիներուն։
Արուեստի դասընթացք՝ Համազգայինի կեդրոնէն ներս (ԱՄՆ)
Մեկնելով 14 Նոյեմբեր 2014-ին տեղի ունեցած Գեղանկարչական արուեստի ցուցահանդէսի յաջողութենէն, որ իրագործուեցաւ Ասպարէզ օրաթերթի եւ Hoviksandarts-ի գործակցութեամբ, Շրջանային վարչութիւնը անմիջապէս ձեռնարկեց արդէն իսկ գեղեցկօրէն վերանորոգուած եւ ցուցասրահի վերածուած կեդրոնէն ներս նկարչութեան դասընթացքի մը՝ մանկապատանեկան տարիքի կամ աւելի երեց դպրոցական աշակերտներու համար:
Կեդրոնի Հասցէն՝ 407 East Colorado, Glendale.
Դասընթացքները սկսան Դեկտեմբերի առաջին Ուրբաթէն սկսեալ եւ պիտի շարունակուին ամէն Ուրբաթ, երեկոյեան ժամը 6:00-էն 9:00:
Շուրջ երկու ժամ տեւողութեամբ, իւրաքանչիւր մասնակից երեխայ կամ պատանի, պիտի հետեւի յատուկ ցուցմունքներու եւ պիտի արժանանայ անհատական ուշադրութեան:
Դասընթացքի գլխաւոր ղեկավարն է երիտասարդ արուեստագէտ՝ Շանթ Կիրակոսեան, որ ժամանած է Սուրիոյ Հալէպ քաղաքէն, ուր կը գործէր Համազգայինի Ակադեմիայէն ներս եւ արդէն իսկ նուաճումներ արձանագրած եւ անհատական ցուցահանդէսներ յաջողցուցած է նաեւ մեր գաղութէն ներս, գնահատուելով արուեստասէր հասարակութեան կողմէ:
Ուրախ ենք, որ խումբ մը պատանիներ, անսալով մեր կոչին, արդէն իսկ կը փութան արուեստի այս ժամադրավայրը, ընկերակցութեամբ իրենց արուեստասէր ծնողներուն եւ հանդարտ ու ներշնչող մթնոլորտի մը մէջ կը գծեն, իրենց ներաշխարհին արտացոլացումը յանձնելով թուղթին, գոյնի եւ ձեւի անսահման ու անծայրածիր աշխարհ մը թեւակոխելով, տակաւին նորափթիթ մատներով ու յուսադրիչ փորձարկումներով:
Այս հակիրճ տեղեկութենէն ետք, կը հրաւիրենք բոլորդ, յաճախելու եւ մաս կազմելու այս արուեստի դարբնոցին, որ այլ անակնկալներ վերապահած է մեր տաղանդաւոր պատանի-պարմանուհիներուն:
Ձեր արտադպրոցական ժամերը իմաստաւորելու լաւագոյն միջոցներէն մէկն է այս, առաջին ամսուան համար վճարելով միայն 75 տոլար:
Նկարչութեան անհրաժեշտ պիտոյքները ձրիօրէն պիտի տրամադրուին բոլորին:
Համազգայինի գլխաւոր նպատակներէն մին է, ապագայ հայ արուեստագէտներ պատրաստել, ու մանաւանդ խոստմնալից տաղանդներուն համար, անհրաժեշտ պարարտ հող տրամադրել, որ անոնք աճին, ուռճանան Համազգայինի յարկին տակ, ու ապագային իրենք ալ նոյն նախաձեռնութեան ոգին ունենան, քաջալերելու իրենցմէ կրտսերները, որ հետեւին իրենց օրինակին:
Համազգայինի ակադեմիայի յանձնախումբը, արդէն իսկ լծուած է յաջորդ Ցուցահանդէս-Վաճառքի աշխատանքներուն:
Մամուլով կը յայտնենք ճշգրիտ թուականը, իսկ վայրը Համազգայինի արուեստի կեդրոնն է, ինչպէս մի՛շտ:
Սոյն առիթով կ՝արժէ անդրադառնալ, որ Համազգայինը բոլորանուէր եւ միահամուռ ճիգերով յաջողեցաւ բոլորել բեղմնաւոր տարեշրջան մը:
Վերջին շրջանի գործունէութեանց մասին մամուլի էջերով հրապարակումները անարձագանգ չեն մնացած:
Շատերու համար անծանօթ մեր կեդրոնը, արդէն իսկ այցելուներ կ՝ունենայ, մշակութային նորանոր հեռանկարներու տեսլականով:
Կը յուսանք, որ մեր յարգելի համակիրները յարատեւօրէն զօրակցին Համազգայինին եւ գալիքը ըլլայ քիչ մը աւելի բեղուն եւ արգասաբեր գործունէութեան այլ հանգրուան մը:
Յիշեցման կարգով յայտնենք, որ շուտով Հայաստանէն պիտի հասնին համազգայինի թատերախումբի անդամները:
Վեցօրեայ թատերական փառատօնը տեղի պիտի ունենայ Փետրուարի առաջին Շաբաթը: 
Թելադրելի է ձեր տոմսերը նախօրօք ապահովել, its my seat.com կայքէջին միջոցաւ:
Տոմսերը արագօրէն կը սպառին, իսկ թատերական ելոյթները պիտի չկրկնուին: 
Թատերախումբը պիտի այցելէ Արեւելեան շրջաններ, ինչպէս նաեւ Գանատա: 
Ուրեմն՝ մի՛ յապաղիք ձեր տոմսերը ապահովելու, այլապէս կրնաք փախցնել այս ոսկեայ առիթը:
Համազգայինի Արեւմտեան Ամերիկայի Շրջանային վարչութիւն
Այնճարցի երիտասարդ արուեստագէտներու ցուցահանդէս (Լիբանան)
Մուսա լերան հերոսամարտի 103-րդ տարեդարձի եւ Այնճարի հիմնադրութեան 79-ամեակի տօնակատարութիւններուն ծիրին մէջ, Հինգշաբթի, 13 Սեպտեմբեր 2018-ի երեկոյեան ժամը 6:00-ին, «Ս. Զէյթլեան» ժողովրդային տան «Մովսէս Տէր Գալուստեան» սրահին մէջ տեղի ունեցաւ այնճարցի երիտասարդ արուեստագէտներու գեղանկարչական ցուցահանդէսը` հովանաւորութեամբ Համազգայինի Լիբանանի Շրջանային վարչութեան եւ նախագահութեամբ լիբանանահայ վաստակաւոր արուեստագէտ Ժաքլին Օհանեանի:
Ցուցահանդէսը կազմակերպած էր Համազգայինի «Պ. Սեւակ» մասնաճիւղը:
Ցուցահանդէսին կը մասնակցէին Այնճարի երիտասարդ արուեստագէտներէն Պետիկ Տուտագլեան, Կարպիս Քենտիրճեան եւ Հուրի Մարգարեան:
Գիւղի հոգեւոր պետերը, ցուցահանդէսի հովանաւոր արուեստագէտ Ժաքլին Օհանեան, քաղաքապետ Վարդգէս Խօշեան, Համազգայինի Լիբանանի Շրջանային վարչութեան ներկայացուցիչը եւ արուեստագէտները կտրելով ժապաւէնը բացումը կատարեցին ցուցահանդէսին:
Ձեռնարկին բացման խօսքը արտասանեց Լալիկ Խօշեան:
Ան գնահատեց երիտասարդ արուեստագէտներուն գործերը, որոնց ընդմէջէն անոնք յաջողած են գեղեցկութեան ու ներդաշնակ գոյներու երանգաւորումով հրաշալի կերպարներու արտայայտութիւնը դրսեւորել ու հրամցնել մեզի:
Ան աւելցուց, որ անոնց վրձինի հարուածները շատոնց ու քանիցս հոգիի եւ կեանքի ծիլեր անմահացուցած են կերպասեայ պաստառներու վրայ, որոնք ծնունդ առած են իրենց ներաշխարհէն ու ապրումներէն:
Ան ընդգծեց նաեւ, որ այս ցուցահանդէսին յաւելեալ շունչի, կենսունակութեան եւ ուժի ներշնչարանը կը մնան անոր բացումն ու նախագահութիւնը ստանձնած արուեստագէտ Ժաքլին Օհանեանի անձի էութիւնն ու արժանիքը:
Մանրամասնութիւնները կարդալ այստեղ:
Հայրենի արուեստագէտ Աննա Շահնազարեանի գործերու ցուցահանդէսի բացում (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, հովանաւորութեամբ կրթութեան եւ բարձրագոյն ուսման նախարար Իլիաս Ապու Սաապի, Հինգշաբթի, 23 Հոկտեմբեր 2014-ին, երեկոյեան ժամը 7:00-ին, տեղի ունեցաւ հայրենի արուեստագէտ Աննա Շահնազարեանի գործերու ցուցահանդէսին բացումը:
Ներկայ էին Լիբանանի թեմի առաջնորդ Շահէ եպս. Փանոսեան, Հայաստանի հիւպատոս Աշոտ Վարդանեան, հայկական երեսփոխանական պլոքի ներկայացուցիչ Յակոբ Բագրատունի, նախկին երեսփոխաններ եւ նախարարներ, միութիւններու ներկայացուցիչներ, արուեստագէտներ եւ արուեստասէր բազմութիւն մը:
Ցուցասրահին անունով բարի գալուստի խօսք արտասանեց Կրէյս Լոճիքեան:
Գեղանկարիչ Արթիւր Ք.-ի «Ոսկեղէն Տուներ» ցուցահանդէսին բացումը (Լիբանան)
Հովանաւորութեամբ Հայ կաթողիկէ պատրիարքութեան Պէյրութի թեմի օգնական եպիսկոպոս Գէորգ եպս. Ասատուրեանի, Հինգշաբթի, 20 Հոկտեմբեր 2016-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ բացումը կատարուեցաւ գեղանկարիչ Արթիւր Ք.-ի (Յարութիւն Նիկոլեան) «Ոսկեղէն տուներ» խորագիրը կրող ցուցահանդէսին, որուն ներկայ էին Լիբանանի մէջ Հայաստանի Հանրապետութեան արտակարգ ու լիազօր դեսպան Սամուէլ Մկրտչեան, Հայկազեան համալսարանի նախագահ վեր. դոկտ. Փոլ Հայտոսթեան, արուեստագէտներ եւ արուեստասէր հասարակութիւն մը:
Կազմակերպուած ցուցահանդէսին առիթով խօսք առաւ «Լիւսի Թիւթիւնճեան» սրահի տնօրէն Յակոբ Հաւաթեան, որ իր խօսքին մէջ նշելով գեղանկարիչ Արթիւր Ք.-ի իւրայատկութիւնները ըսաւ. «Արթիւրին մէջ կան այնպիսի արժանիքներ, որոնք իր ստեղծագործութիւնները կը դարձնեն շատ գեղեցիկ ու մանաւանդ մարդկային:
Այսօր Արթիւրին շնորհած գոյներով, գեղեցկութիւններով, արտայայտութիւններով եւ յատկապէս այն տուներով, որոնք կը յատկանշեն Լիբանանի տարբեր շրջանները, բնականաբար պիտի ապրինք մշակոյթի բերկրանքի անհուն պահ մը»:
Յ. Հաւաթեան իր խօսքի աւարտին գեղանկարիչին մաղթեց առողջութիւն, անոր ստեղծագործական երթին մէջ սահուն ընթացք եւ անսպառ վրձին հայ մշակոյթի անդաստանին մէջ:
Ան շնորհակալութիւն յայտնեց նաեւ Հայ կաթողիկէ պատրիարքութեան Պէյրութի թեմի օգնական եպիսկոպոս Գէորգ եպս. Ասատուրեանին, որ միշտ աջակից ու քաջալերող հանդիսացած է Համազգայինի թէ՛ հրատարակչական, թէ՛ ցուցասրահի աշխատանքներուն:
Մանրամասնութիւնները կարդալ այստեղ:
Գիծի եւ գոյնի վարպետ Խուպեսէրեանի ցուցահանդէս՝ Համազգայինի գրադարանին մէջ (Գանատա)
8 Մարտ 2018-ին, Թորոնթոյի Համազգայինի Գլաձոր մասնաճիւղը բացումը կատարեց տաղանդաւոր եւ հանրածանօթ արուեստագէտ Յակոբ Խուպէսէրեանի արուեստի գործերու ցուցահանդէսին:
Յակոբ Խուպէսէրեանի շնորհալի գործերը, նուրբ մատիտի գիծերը, նսեմ գոյները եւ քանդակի ողորկ եզրերն էին Համազգային Յարութիւն Մանուկեան գրադարանի «պատուոյ հիւրերը», եւ շատ սպասուած թարմացուցիչ շունչ մըն էին բոլոր ներկաներուն համար:
Արուեստը գնահատող ներկաները, կարճ ընթացքի մը համար, բաժակ մը գինի ձեռքերնին, արբեցած էին գոյներու եւ մատիտի նուրբ գիծերու շնորհիւ եւ վայրկեան մը մոռնալով թէ՛ կեանքի եւ թէ՛ գանատական (անգոյ) Գարնան իրականութիւնը, փոխադրուեցան ուրիշ աշխարհ մը` հետեւելով արուեստագէտի անզուգական մատիտէ պողոտաներուն…
Արուեստագէտ Լենա Այտընեանի «Յոյսի Աղբիւր» խորագիրով ցուցահանդէսի բացում (Լիբանան)
Հովանաւորութեամբ «Իննովաս ֆարմ» ընկերութեան տնօրէն տոքթ. Ռիթա Սըֆէյրի, Հինգշաբթի, 8 Նոյեմբեր 2018-ին, երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ գեղանկարիչ Լենա Այտընեանի «Յոյսի աղբիւր» խորագիրը կրող անհատական ցուցահանդէսին բացումը:
Ներկայ էին մեծ թիւով լիբանանահայ արուեստագէտներ եւ արուեստասէր հոծ բազմութիւն մը:
Համազգայինի «Լիւսի Թիւթիւնճեան» ցուցասրահի անձնակազմէն Անժելա Տաղլեան հայերէնով արտասանած բարի գալուստի իր խօսքին մէջ նշեց, որ այսօրուան ցուցահանդէսը հարազատօրէն կ՛արտացոլէ արուեստագէտին աշխուժ եւ կենսունակ գործունէութիւնը:
Այտընեանի գործերուն մէջ յստակօրէն կարելի է տեսնել հոգիի էութիւնը եւ մարդկային պոռթկումը:
Անոր գործերուն մէջ ընդհանրապէս ներկայ են կինն ու ծառը` արուեստագէտին իւրայատուկ ոճով եւ զօրաւոր գոյներով:
Գեղանկարիչ Միսաք Թերզեանի «Լռութեան ձայներ» խորագրեալ ցուցահանդէսի բացում (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 1 Դեկտեմբեր 2016-ի երեկոյեան ժամը 7:00-ին տեղի ունեցաւ Միսաք Թերզեանի գեղանկարներու «Լռութեան ձայնը» խորագրեալ ցուցահանդէսի բացումը:
Ցուցասրահին անունով բացման խօսքը արտասանեց Սիւզի Տէրտէրեան, որ յայտնեց, թէ Թերզեանի 127-րդը եղող այս ցուցահանդէսին ընթացքին ցուցադրուած գեղանկարներուն մէջ յստակօրէն կը տեսնենք գոյատեւելու, վերապրելու եւ վերարտադրելու ոգին:
«Իր գոյներուն մէջ կայ ուժականութիւն, շարժումներուն մէջ` բարձրաթռիչ սլացքներ, եւ վերջապէս` իր գործերը ապագայի յոյս եւ ուրախութիւն կը ներշնչեն»,- ըսաւ ան:
Ապա խօսք առաւ արուեստագէտ Միսաք Թերզեան, որ անգլերէնով արտասանած իր խօսքին մէջ ներկայացուց իր գեղանկարներուն նիւթը եղող լուռ ձայները, որոնք ծնունդ կ’առնեն մարդ արարածի անփոյթ ու վայրագ արարքներուն հետեւանքով:
Ան իբրեւ օրինակ նշեց որսորդներու կողմէ սպաննուած թռչունները, որոնց ձայները լռեցուած են հիմա:
Լուռ ձայնը անոր համար կը ներկայացնէ նաեւ վերջերս մահացած իր գեղանկարչութեան ուսուցիչը` Կիւվտէրը, որ իրեն սորվեցուցած է ո՛չ միայն գոյներու գաղտնիքները, այլ իրեն տուած քաջութիւն ու արուեստի նկատմամբ գնահատանք:
Արուեստագէտ, երաժիշտ եւ երգահան Էլիաս Ռահպանի Համազգայինի «Ժիրայր եւ Ցոլինէ Խաչատուրեան» կեդրոնին մէջ (Լիբանան)
Ուրբաթ, 30 Յունուար 2015-ին, ընդառաջելով ՀՅԴ «Նիկոլ Աղբալեան» կոմիտէին հրաւէրին, «Աղբալեան-ՀՄԸՄ» մարզամշակութային համալիր այցելեցին արուեստագէտ, երաժիշտ եւ երգահան Էլիաս Ռահպանի, Մըզհերի փոխքաղաքապետ Լեւոն Տէր Սարգիսեան եւ Անթիլիասի քաղաքապետական խորհուրդի անդամ Հայկ Ոսկերիչեան:
«Ն. Աղբալեան» կոմիտէի անդամներուն հետ տեղի ունեցած հանդիպումին ընթացքին Էլիաս Ռահպանի դրուատիքով արտայայտուեցաւ հայութեան, հայ մշակոյթին եւ լիբանանահայ տիպարին մասին:
Ապա երաժիշտն ու հիւրերը շրջագայեցան կեդրոնին մէջ, ծանօթացան տարբեր բաժանմունքներուն, հոն տարուող գործունէութեան ու առօրեային:
Համազգայինի «Ժիրայր եւ Ցոլինէ Խաչատուրեան» կեդրոնին մէջ Էլիաս Ռահպանի եւ հիւրերը ընդունուեցան Համազգայինի Լիբանանի Շրջանային վարչութեան, խնամակալութեան, տնօրէնութեան, ուսուցչական կազմին եւ աշակերտներուն կողմէ, ապա ականատես եղան Համազգայինի «Բ. Կանաչեան» երաժշտական քոլեճին, «Գայեանէ» պարարուեստի, «Թ. Ռոսլին» կերպարուեստի եւ «Արեգ» թատերական դպրոցներուն մէջ աշակերտներուն կատարած փորձերուն:
Ռահպանի հիացմունք արտայայտեց տարուած աշխատանքին գծով, նաեւ դիտել տուաւ, որ հոն թրծուող մարդուժը նաեւ պէտք է ներգրաւուի լիբանանեան արուեստի տարբեր մարզերուն մէջ:
Գեղարուեստական երեկոյ (Սուրիա)
Ուրբաթ, 7 Հոկտեմբեր 2016-ին Հայ Կաթողիկէ Ամինեան սրահէն ներս տեղի ունեցաւ Համազգայինի Լ.Շանթ մասնաճիւղի Վարչութեան կազմակերպած գեղարուեստական երեկոն, ներկայութեամբ Հայ Կաթողիկէ եկեղեցւոյ ժողովրդապետ Հոգշ. Տ. Գէորգ Պահէեանի, Սուրիոյ մօտ ՀՀ Արտակարգ եւ Լիազօր Դեսպան Դոկտ. Արշակ Փոլատեանի, Սուրիոյ խորհրդարանի Յարգարժան երեսփոխան դոկտ. Նորա Արիսեանի, Շրջանային Վարչութիւններու եւ Միութիւններու ներկայացուցիչներու, Սուրիական մշկ. լրատուական կայաններու պատասխանատուներու եւ ազգայիններու:
Հանդիսութեան բացումը կատարուեցաւ Սուրիոյ եւ Հայաստանի զոյգ քայլերգներու ունկնդրութեամբ, որմէ ետք մէկ վայրկեան յոտնկայս ներկաները յարգեցին նահատակներուն յիշատակը:
Օրուան հանդիսավար Շողիկ Սարգիսեան ողջունեց ներկաները եւ արաբերէնով փոխանցեց Վարչութեան խօսքը, ապա Համազգայինի Լ.Շանթ մասնաճիւղի վարչութեան խօսքը փոխանցեց Յաւերժ Սանոսեան, որ վեր առաւ հայ մշակոյթը եւ գեղարուեստը հայ ժողովուրդի ազգային, ընկերային եւ քաղաքական կեանքին մէջ:
Գեղարուեստական յայտագրով հանդէս եկան.
Նուագ – ջութակ՝ կատարողութեամբ Սերլի Պուրունսսւզեանի, դաշնակի ընկերակցութեամբ Ժանէթա Պուրունսւզեանի
Երգ -կատարողութեամբ Ասպետ Քէլխաչերեանի, դաշնակի ընկերակցութեամբ Շանթ Քէշիշեանի
Նուագ – Ֆլիւթ՝ կատարողութեամբ Անի Աբրահամեանի, դաշնակի ընկերակցութեամբ Ժանէթա Պուրունսւզեանի
Երգ -կատարողութեամբ Մեղրի Պետիրեանի, դաշնակի ընկերակցութեամբ Նարեկ Ապաճեանի
Ասմունք -կատարողութեամբ Ռուզան Սեւերեկլեանի
Ժողովրդային պար -Կատարողութեամբ Արմէն Երէցեանի, Հայկազ Սողոմոնեանի, Սերժ Անտոնեանի, Քրիստ Այնթապլեանի. Մենակատար՝ Յաւերժ Սանոսեանի
Նազ Պար -կատարողութեամբ Արազ Պուրունսուզեանի, Մարի Գարակէօզեանի, Ռիթա Գալէմքէրեանի
Եկու պարերը պատրաստեց Յաւերժ Սանոսեանը:
Յատագիրը փակեցին Մեղի Պետիրեան եւ Ասպետ Քելխաչերեան միասնաբար երգելով حلوة حلوة يا بلدي:
Հոգշ. Տ. Գէորգ Պահէեան Պահպանիչով փակեց ձեռնարկը:
Հայրենի գեղանկարիչներ Աղասի եւ Արտաւազդ Թալալեաններու ցուցահանդէս (Լիբանան)
Հովանաւորութեամբ Լիբանանի մէջ Հայաստանի դեսպանատան մշակոյթի բաժինին, Հինգշաբթի, 10 Հոկտեմբեր 2019-ի երեկոյեան ժամը 7:00-ին, Համազգայինի Լիւսի Թիւթիւնճեան սրահին մէջ բացումը կատարուեցաւ հայրենի տաղանդաւոր գեղանկարիչներ Աղասի եւ Արտաւազդ Թալալեաններու ցուցահանդէսին:
Ձեռնարկի բացման իր ողջոյնի խօսքին մէջ Համազգայինի հրատարակչատան եւ ցուցասրահի տնօրէն Յակոբ Հաւաթեան յայտնեց, որ սոյն ձեռնարկը կը հովանաւորէ Հայաստանի դեսպանատան մշակութային բաժանմունքը, «ինչ որ պատահական չէ»:
Հաւաթեան այս առիթով անդրադարձաւ Երեւանի մէջ Համազգայինի «Լիւսի Թիւթիւնճեան» ցուցասրահի 10-ամեակի հանդիսութեան` թուելով անցնող տասնամեակին նշեալ ցուցասրահի հիւրընկալած հայրենի թէ սփիւռքահայ մօտաւորապէս 75 արուեստագէտները, որոնք իրենց գործերով իրենց դրոշմը դրած են տասնամեայ այս ցուցասրահին մէջ:
«Այսօր մենք կը հիւրընկալենք մեր սիրելի Թալալեան եղբայրները, որոնք իրենց արուեստանոցին մէջ ստեղծած են իրենց «աշխարհը»` ինչպէս անոնց այսօրուան ցուցահանդէսին նիւթն է «Իմ Աշխարհը»:
Հայկական գողտրիկ երեկոյ` Պաալպեքի մէջ
Կազմակերպութեամբ Լիբանանի մէջ գործող արուեստագէտներու, գեղանկարիչներու եւ քանդակագործներու ընկերակցութեան (LAABS – Lebanese Association of Artists, painters and sculptors), Ուրբաթ, 31 Օգոստոս 2018-ին, Համազգայինի Գեղարուեստի դպրոցները ներկայացնող խումբ մը երաժիշտներ, ընկերակցութեամբ Գեղարուեստի դպրոցներու տնօրէն Թամար Սնապեան-Սուրճեանի, ուղղուեցան Պաալպեք` հայկական երաժշտութեան երեկոյ մը հրամցնելու համար Պաալպեքի մէջ, ուր ժամանած էին աշխարհի տարբեր երկիրներէ գեղանկարիչներ եւ քանդակագործներ` Ֆրանսայէն, Իտալիայէն, Պրազիլէն, Սուրիայէն, Եգիպտոսէն, Վրաստանէն, Իրանէն եւ Չինաստանէն, որոնց կարգին Հայաստանէն` Արա Շահումեան (գեղանկարիչ) եւ Ռաֆայէլ Մանուկեան (քանդակագործ):
Արուեստն ու մշակոյթը հայ դպրոցին մէջ (ԱՄՆ)
Շնորհիւ Համազգային Մշակութային Միութեան, Լոս Անճելըսի հայ դպրոցներուն մէջ հնչեցին հայ երգն ու երաժշտութիւնը։ Հայ սփիւռքը, հայրենիքն ու Արցախը երգող շարադրութիւններ հիւսուեցան, բեմերէն հնչեցին հայրենաշունչ խրոխտ բանաստեղծութիւններ, գեղեցիկ պաստառներու վրայ գծագրուեցան մայր հայրենիքը ներկայացնող զանազան պատկերներ, ու վերջապէս, մեր պարմանուհի հայուհիներու հեզաճկուն պարերով զարդարուեցան բեմերը:
Ուրբաթ, 26 Մայիս 2017-ի երեկոյեան, Ֆերահեան Ազգ. վարժարանի «Տիգրանեան» սրահին մէջ մշակոյթի յատուկ մթնոլորտ մը կը տիրէր: Մրցանակակիր աշակերտներ անհամբեր կը սպասէին Ապրիլ 1-ին Հայ Քոյրերու վարժարանէն ներս տեղի ունեցած մրցոյթի արդիւնքներուն:
Ծնողներ եւ ուսուցիչներ հրաւիրուած էին ըմբոշխնելու առաջնակարգ աշակերտներու ելոյթները:
Համազգայինի Հովիտի «Պարոյր Սեւակ» մասնաճիւղի ատենապետ Պերճ Ուզունեան ներկաներուն բարի գալուստ մաղթեց, ապա ձեռնարկին մասին կարճ տեղեկութիւն տալով՝ ըսաւ, թէ վերոնշեալ մրցոյթին մասնակցած էին 123 աշակերտներ՝ հինգ տարբեր դպրոցներէ, որոնք են՝ Ազգ. Ալէք Փիլիպոս, Ազգ. Շամլեան, Հայ Քոյրերու, Ազգ. Մեսրոպեան եւ Ազգ. Ֆերահեան վարժարանները. Ուզունեան աւելցուց, որ մրցումը տեղի ունեցած էր վեց մարզերու մէջ՝ գծագրութիւն, շարադրութիւն, երգ, նուագարանային երաժշտութիւն, ասմունք եւ պար, ապա հրաւիրեց օրուան հանդիսավարուհին՝ Մարալ Վարժապետեանը, որ ստանձնած էր սոյն մրցոյթին կազմակերպչական ընդհանուր պատասխանատուութիւնը։
Վարժապետեան իր խօսքին մէջ ըսաւ. «Նոր սերունդը ներգրաւելու լաւագոյն միջոցներէն մէկն է նմանօրինակ ձեռնարկներ կազմակերպելը՝ համագործակցութեամբ հայ վարժարաններու ուսուցիչներուն ու տնօրէնութեանց, եւ մենք յաջողեցա՛նք իրականացնել այդ մէկը՝ վերջին վեց ամիսներուն աշխատելով մեր հայ ուսուցիչներուն հետ։
Եւ ահա՛ այսօր, մեր նախաձեռնութեան վերջին հանգրուանն է, ուր աշակերտին առիթ կը տրուի իմաստաւորելու եւ արժեւորելու այս իւրայատուկ փորձառութիւնը իր պատանեկան անուշ յիշատակներուն մէջ»:
Ապա ան աւելցուց. «Աշակերտը իր դպրոցական տարիներուն շատ բաներ կը սորվի ու ընդհանրապէս սորվածներուն մեծ տոկոսը կը մոռնայ, սակայն այս տեսակի ձեռնարկ մը յստակօրէ՛ն կը քանդակուի իր միտքին ու հոգիին մէջ»:
Վարժապետեան իր խօսքը եզրակացուց՝ ըսելով. «Այսօր, Համազգային Մշակութային Միութիւնը վաղուան մշակութասէր անձը պատրաստելու իր դերը լիուլի՛ կատարած է»:
Արցախի տաղանդաւոր գեղանկարիչներու գործերու ցուցադրութիւն եւ արցախեան գորգերու ու ձեռային աշխատանքներու ներկայացում (Լիբանան)
Համազգայինի «Լիւսի Թիւթիւնճեան» ցուցասրահին եւ «Վահէ Սէթեան» հրատարակչատան կազմակերպութեամբ, Չորեքշաբթի, 12 Յունիս 2019-ին, երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Արցախի տաղանդաւոր գեղանկարիչներու ցուցահանդէս, ինչպէս նաեւ «Ղարաբաղ կարպետ» ընկերութեան կողմէ արցախեան գորգերու եւ արցախեան ձեռագործ բազմաթիւ աշխատանքներու ներկայացում:
Ձեռնարկը տեղի ունեցաւ նախագահութեամբ եւ հովանաւորութեամբ դոկտ. Գրիգորիս եւ դոկտ. Գեղուհի Պողարեաններու, ինչպէս նաեւ «Պի. Պի. Էյ. Սի.» դրամատան:
Խօսք առաւ Համազգայինի «Լիւսի Թիւթիւնճեան» ցուցասրահի եւ «Վահէ Սէթեան» հրատարակչատան տնօրէն Յակոբ Հաւաթեան:
Ան ըսաւ, թէ «այս ձեռնարկով հիմը կը դնենք Արցախի հետ մեր համագործակցութեան եւ վստահ ենք, որ այս անդրանիկ նախաձեռնութիւնը պիտի շարունակուի յառաջիկային եւ մեր կապերը օրէ օր աւելի պիտի ամրապնդուին»: 
Ան իր խօսքին մէջ հաստատեց, որ նախաձեռնութիւնը ունի խորիմաստ պատգամ, որովհետեւ Արցախ բոլոր ժամանակներէն աւելի կարիքը ունի հայութեան զօրակցութեան:
Ան յայտնեց, որ Համազգայինի Արցախի գրասենեակը իր կարգին այդ առաքելութեան գիտակից է եւ իր աշխատանքը կը ծաւալէ սահմանամերձ այն բոլոր գիւղերուն ու շրջաններուն մէջ, ուր ամէն օր կայ թշնամիին սարսափն ու ահազանգը:
Հայրենի գեղանկարիչ Աշոտ Յարութիւնեանի գեղանկարներու անհատական ցուցահանդէս (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 11 Ապրիլ 2019-ի երեկոյեան ժամը 7:00-ին, տեղի ունեցաւ արուեստագէտ Աշոտ Յարութիւնեանի գեղանկարներու անհատական ցուցահանդէսը:
Ցուցահանդէսին ներկայացուած էին 22 իւղաներկ պաստառներ, 9 «միքստ միտիա» թուղթի վրայ եւ 2 տախտակ դուռեր` վրան գծագրուած:
«Լիւսի Թիւթիւնճեան» ցուցասրահի անձնակազմէն Անժելա Տաղլեան բարի գալուստ մաղթելէ ետք ներկաներուն նկատել տուաւ, որ արուեստը կատարեալին ձգտումը ունենալով հանդերձ, ունի յաջողութեան գերագոյն գաղտնիք մը, որուն հաւատարիմ մնալը դժուար ճիգ ու կամք կ՛ենթադրէ, բայց այդ գաղտնիքը նուաճելու համար մարդ պէտք է ըլլայ հանճարեղ ու ինքնավստահ:
Ան յայտնեց, որ գեղանկարչութեան մարզին մէջ այդ գաղտնիքը պարզութիւնն ու անկեղծութիւնն է, որ առիթ կու տայ արուեստագէտին ներթափանցելու մարդկային ու բնութեան աշխարհին խորքը` վերծանելու հարազատը եւ թափանցելու մեր էութեան մէջ:
Տաղլեան ըսաւ, թէ Աշոտ Յարութիւնեան սնած ու կազմաւորուած է հայոց աշխարհի հարստութիւններով:
Ան իրեն հետ բերած է հայրենի հարազատ հողին բոյրը, հայկական գիւղի թէկուզ հեռաւոր, բայց ապրող ու կենսաշող մթնոլորտը: Ան կը ներկայացնէ հայկական գիւղի լռութիւնն ու ջինջ երկինքը, մեզի կը ներկայացնէ նաեւ մեր գրաւեալ հողերու երազը` զայն փորագրելով մեր սրտերուն մէջ:
Հանդիպում` Համազգայինի «Վահէ Սէթեան» հրատարակչատան գրատարածի 85-ամեակին առիթով (Լիբանան)
Նոր տարուան առիթով աւանդութիւն դարձած եւ Համազգայինի «Վահէ Սէթեան» հրատարակչատան գրատարածի 85-ամեակին առիթով Համազգայինի «Լիւսի Թիւթիւնճեան» ցուցասրահին մէջ տեղի ունեցաւ հանդիպում մը, Չորեքշաբթի 4 Յունուար 2017-ին, ներկայութեամբ` երեք յարանուանութեանց պետերուն, Համազգայինի հրատարակչատան խնամակալ մարմինին, հրատարակչական յանձնախումբին, ցուցասրահի յանձնախումբին եւ Համազգայինի Կեդրոնական ու Շրջանային վարչութիւններու ներկայացուցիչներուն, ուղեկից միութիւններու ներկայացուցիչներու եւ Համազգայինի հրատարակչատան եւ ցուցասրահին կողքին գործող բարերարներու:
Այս առիթով խօսք առաւ Համազգայինի «Վահէ Սէթեան» հրատարակչատան գրատարածի տնօրէն Յակոբ Հաւաթեան, որ յայտնեց, թէ «Վահէ Սէթեան» հրատարակչատունը անխափանօրէն կը շարունակէ իր գործունէութիւնը իբրեւ տպարան, գրատարած, գրախանութ եւ եօթնամեայ ցուցասրահ:
Ան յայտնեց, որ այս հանդիպումին նպատակն է նաեւ տարեկան հաշուետուութիւն կատարել` ներկայացնելով հրատարակչատան անցնող տարուան գործերը, հրատարակած գիրքերը եւ կազմակերպած ցուցահանդէսները, հայ գիրքը հայ օճախին, հայ պատանիին ու մանուկին սիրելի դարձնելու ճիգը:
«Պարը…» պանծալի ելոյթը (Գանատա)
Պահեր կան, երբ փորձենք նկարագրել կ՚անդրադառնանք թէ ինչ ածական որ գործածենք միեւնոյնն է. խօսքերը չեն համեմատիր այն զգացումին ,որ կը պատէ հանդիսատեսը։ Արդարեւ, պէտք է ապրիլ այդ պահերը, ըմբռնելու համար իրենց ազդեցութիւնը։
Այդպիսին էր 25-26 Յունիս 2016-ի շաբաթավերջին, Թորոնթոյի Հայ Երիտասարդական Կեդրոնի «Համազգային» թատերասրահին մէջ, երկու օրերու վրայ 900-է աւելի հանդիսատեսներու առջեւ ներկայացուած Համազգայինի Պարարուեստի Ուսումնարանի եւ Էրեբունի Պարախումբի «Պարը...» տարեկան ելոյթը, որ իր այլազանութեամբ, տարազներու հարստութեամբ, իւրայատուկ բեմականացումով ու գերազանց որակով՝ Թորոնթոյի հայ գաղութի պատմութեան էջերուն մէջ ընդհանրապէս եւ Համազգայինի Գլաձոր մասնաճիւղի յուշամատեանի էջերուն մէջ յատկապէս՝ իր որոշիչ տեղը պիտի գրաւէ անկասկած։
Յայտագիր՝ որ հպարտութեան զգացումներով ողողեց մեր հոգիները։
Յայտագիր՝ որուն «Պույ Պույ Մկնիկ»ով մանկացանք, «Յուշեր»ով վերացանք, «Արտաշատ»ով զօրացանք, «Քալինքա»ով հեռուները սաւառնեցանք, ու «Քոչարի»ով վերադարձանք մեր յաւիտենական խարիսխը՝ հայրենիք։
Վարագոյրին ետեւ՝ սուսիկ-փուսիկ, մազերը վեր հաւաքուած, ժպիտը դէմքերուն, աչքերը լայն բացած ու անհամբեր` շարուած են Համազգայինի Պարարուեստի Ուսումնարանի Գ եւ Դ խումբերու փոքրիկները. ցուցամատիկները իրենց շրթունքներուն՝ ասդին անդին կը դարձնեն գլուխները, զիրար դիտելով, հետեւելով պատասխանատուներուն, որոնք հոգատար կը հսկեն։
Ու ահա, երաժշտութեան ձայնը հազիւ հնչած՝ պզտիկ ու արագ քայլերով կը վազեն բեմահարթակին վրայ, իրենց մարզանքի գորգերը ճօճելով։
Դասապահերէն մէկն է որ հանրութեան կը ներկայացուի. մուտք կը գործէ պարուսոյցը, ուշադիր կը հետեւի բոլորին, ցուցմունքներով կը ճշդէ իրենց քայլերը ու ապա՝ Համազգայինի «Էրեբունի» Պարախումբի անդամներուն հետ միատեղ, երաժշտութեան ներքեւ, պարուսոյցին հետեւելով, մարզանքներու ու պարի շարժումներուն ընդմէջէն փոքր ու մեծ՝ հանդիսատեսին առջեւ կը պարզեն Համազգայինի Պարարուեստի Ուսումնարանի ու Էրեբունի Պարախումբի փորձերէն յիշատակելի պահեր. քայլեր՝ որոնց առաջնորդը վեց տարիներէ ի վեր գեղարուեստական ղեկավար եւ պարուսոյց՝ Լոռի Նաճարեանն է։ 
Ու ահա, «Հայաստան» (Մենք ենք մեր սարերը) երգը կը հնչէ ու բեմին երկու կողմերէն մուտք կը գործեն Ուսումնարանի պատանիները, ծայր տալով Ելոյթի Ա. մասին։
Այնքան խանդավառ են պարողները. վառ այտերով, համաչափ քայլերով, ձեռք ձեռքի տալով տօնախմբութիւն մը կարծես կը ստեղծեն սրահէն ներս, արժանանալով բուռն ծափերու։
Ապա, առանց վայրկեան իսկ կորսցնելու, յաջորդ պարին կ՚անցնինք։
Մայր մուկը (Կարին Մաթոսեան) բեմին կեդրոնը կը յայտնուի ու հետաքրքրութեամբ շուրջը կը դիտէ, մինչ մկնիկները (փոքրերու բ. խումբը) իրենց երկար պոչերը աջ ու ձախ տարուբերելով կը սկսին իրերայաջորդ քայլերով երեւիլ լոյսին տակ։
«Պույ-պույ մկնիկ»ն է. պաստառին վրայ համապատասխան շարժուն նկարները լրացուցիչ պատկեր մը կազմեն ու կը շարունակուի մուկերուն խաղն ու խանդավառութիւնը մինչեւ որ վրայ հասնին կատուները (Ատրինէ Արթին եւ Թիթեռ Քարկոցեան)։
Մանուկներու աշխարհէն կը փոխադրուինք հերոսական Արցախ. թաւշեայ կապոյտ ու արծաթագոյն տարազներով՝ «Գիւլիւմ ջան»ի տղաքն են («Էրեբունի» պարախումբ), որոնց ուս-ուսի ու հաստատ քայլերը կը դրսեւորեն Արցախի ժողովուրդին հաստատակամութիւնը. մենակատարը՝ պարուսոյց Լոռի Նաճարեան, հպարտ քալուածքով ու շքեղ զգեստով կը գրաւէ բոլորին ուշադրութիւնը։
Յաջորդին՝ «Էնզելի»ին մէջ, Ուսումնարանի մեծերը ուշադրութիւն կը գրաւեն իրենց համաչափութեամբ, նազանքով, ու վառվռուն տարազներով. իրենց խմբային շարժումներով մեզ ալիքներու վրայ օրօրելէ ետք, կը փոխադրեն դէպի սիրոյ կապոյտ աշխարհը։
«Յուշեր»ը անցեալի յուշեր արթնցնելէ անդին՝ նոր յուշերու ծայր կու տայ. պահ մը կարծես Տէրեանի «Մթնշաղի անուրջներ»ուն մէջ ենք, ուր սահուն քայլերով մուտք կը գործեն «Էրեբունի»ի հեզաճկուն աղջիկները։
Պարզ երկնքի կապոյտին մէջ ողողուն՝ պարիկի նման հագած, պսպղուն գլխու զարդով ու այնքան նազանքով ու թեթեւ կը սահին, կարծես օդին մէջ ըլլային։
Մենակատար՝ Մարիա Մարտիրոսեանի նրբահիւս շարժումները գրաւիչ են։
Որքա՜ն չարաճճի են մեր հովիւները. հայրենի լեռները իրենց ապաստան՝ խաղ ու պարով, թռիչքներով, ու հովուապետին (Արմէն Արթին) հանդիսաւոր մուտքով խանդավառութիւն կը ստեղծեն. ու ահա, պատանի «Կռունկներ»ը կու գան իրենց համաչափ երամներուն մէջ առնելու մեզ ու ժամացոյցի սլաքները ետ դարձնելով մենք մեզ կը գտնենք աւանդութեան գիրկը՝ «Իլիկներ»ու խանդավառ պարով, կատարողութեամբ՝ Էրեբունիի աղջիկներուն, որմէ անմիջապէս ետք, «Ազգագրական Պար»ի եռանդուն շարժումները մեծ խանդավառութիւն կը ստեղծեն սրահէն ներս։ Էջը կը դարձնենք. բեմի վրայ է «Վաղարշապատ»ի եռեակը (Շաբաթ՝ Մեղեդի Կոստանեան, Մելինա Գալթակեան, Դուին Գարաճեան. Կիրակի՝ Սարին Չարշաֆեան, Մարինա Գալուստեան, Կարին Մաթոսեան)։
Փակագիծ մը բանալով նշենք, որ իւրաքանչիւր պարի ետին, պաստառին վրայ կը ցուցադրուին համապատասխան նկարներ, որոնք ալ աւելի կը հարստացնեն ընդհանուր ելոյթը։
Իսկ յայտագրին ընթացքին տեղ-տեղ ցուցադրուող կարճ տեսերիզները, որոնք համադրուած են Արմէն Գարօ Մելքոնեանի եւ Արթուր Գրիգորեանի կողմէ, կը դրսեւորեն պարողներուն զգացումներն ու տպաւորութիւնը պարի հանդէպ. թէ ի՛նչ կը նշանակէ պարը իւրաքանչիւրին համար։
«Հայաստանը իմն է» փոքրերու Ա. Խումբի անդամները իրենց հաստատ, հպարտ քալուածքով՝ փոքր զինուորներ ըլլային կարծես։
Սարդարապատի յուշակոթողն է պաստառին վրայ. ծառերուն մէջէն՝ եռագոյնը բարձր կը ծածանի ու ահա Էրեբունիի «Հայկազուններ»ը բեմահարթակին վրայ են. հիանալի համաչափութիւն, կենսունակութիւն. մեր ազատագրական պայքարի մարտունակ ոգին է որ կը դրսեւորուի այս պարին ընդմէջէն եւ այդ ոգին գրկած կը հասնինք Հայաստան. Ձեռքերը օդն են, ոտքի զարկերը հաստատ, ծափերը անպակաս... «Հայաստանի երգը» համախմբած է մեծն ու փոքրը, շքեղ տեսարան մը պարզելով մեր աչքերուն առջեւ։
Ելոյթին Բ. մասը ծայր կ՚առնէ ռուսական նշանաւոր «Քալինքա»ով. պսպղուն տարազները, Էրեբունիի տղոց անթերի թռիչքներն ու աղջիկներուն ոլորապտոյտը մեծապէս կը տպաւորեն ներկաները, մանաւանդ՝ ռուս հանդիսատեսներ, որոնք գովասանքով կ՚արտայայտուին աւարտին։
Պաստառին վրայ՝ Միջերկրականի կապոյտն ու ճերմակ պատերով տուները մեզ կը փոխադրեն յոյներու երկիրը. Օփա՜... կը հնչէ «Սիրթաքի»ն։
Մեծ աղջիկներուն ճշգրիտ շարուածքն ու համաչափ քայլերը կը տպաւորեն մեզ։ 
Յունաստանէն՝ Սպանիա. բեմի վրայ է Էրեբունիի պարողներէն Լանա Տէր Պետրոսեանը, որուն կրքոտ ու հրապուրիչ սպանական ֆլամենքօ պարը ա՛լ աւելի այլազանութիւն կը բերէ յայտագրին։
Կարելի չէ չխանդավառուիլ Ուքրանական «Հոբաք»ով. պուպրիկի նման հագած աղջիկներուն ցայտուն գլխարկներէն մինչ տղոց մէջքի կապերն ու կարմիր կօշիկները՝ հեքիաթներու աշխարհէն փրցուած էջ մը ըլլար կարծես այս պարը։ 
Հեքիաթէն կ՚անցնինք դիւցազուններու երկիրը՝ Արցախ. մեր հերոսներուն նուիրուած «Արտաշատ»ը կը թնդացնէ բեմը «Էրեբունի»ի եւ մեծերու խումբին հոյակապ կատարումով։
Արցախէն «Հայաստան»՝ փոքրերու Գ. Խումբի եռանդուն պարն է, որմէ ետք այնքան նուրբ ու ծաղկաւէտ՝ Էրեբունի պարախումբի աղջիկներն ու մեծերը մէկական «Ծաղկած Բալենի» որպէս, մեղմ երաժշտութեան ու նոյնքան մեղմ վարդագոյնով ծածկուած՝ գեղեցիկ պատկեր մը կը կազմեն։
«Քոչարի»ն դարձեալ ոտքի կը հանէ բոլորը. «Էրեբունի»ի տղոց խանդոտ ու կրակոտ պարին կը յաջորդէ փակման պարը ու ահա բոլորը՝ խումբ առ խումբ՝ ձեռք ձեռքի իր գագաթնակէտին կը հասցնեն այս պանծալի երեկոն։
Սրահը ոտքի է. ծափերը երկար կը շարունակուին։
Դէմքի արտայայտութիւնները, ինքնավստահ քայլերը ու հեզասահ ու համաչափ կատարումը պարերուն, որոնց մեծամասնութիւնը բեմադրութիւնն է նոյնինքն Լոռի Նաճարեանի՝ մեծապէս ոգեւորած է ներկաները։
Երկարամեայ պարողներէն՝ Յովհաննէս Յարութիւնեան ծաղկեփունջով կը յառաջանայ դէպի Լոռի. վերջինը խօսք կ՚առնէ շնորհակալութիւն յայտնելով բոլորին, եւ կը բաժնէ Սեպտեմբերէն սկսեալ պարարուեստի ուղղութեամբ ուսումը հայրենիքի մէջ շարունակելու իր որոշումը։
Գլաձոր մասնաճիւղի ատենապետ Մեղեդի Էթիեմեզեան վեր առնելով Լոռիի արժանիքները, բծախնդիր, անձնուէր ու անսակարկ մօտեցումը, Գլաձոր մասնաճիւղին կողմէ յուշանուէր մը կը յանձնէ իրեն, մաղթելով նորանոր վերելքներ։
Ան նաեւ, բարձր գնահատելով վեց տարիներու վրայ երկարող պարտաճանաչ, հետեւողական, անշահախնդիր ու անխոնջ կամաւոր աշխատանքը, յուշանուէր մը նաեւ կը յանձնէ պարի յանձնախումբի վարչական ներկայացուցիչ՝ Ալին Տօնապետեան-Թոսունեանին։
Տէր Կոմիտաս Աւագ Քահանայ Փանոսեանի շնորհաւորանքի ու քաջալերանքի սրտի խօսքով ու պահպանիչով իր աւարտին կը հասնի յիշատակելի ելոյթը։
Վեց տարիներու վրայ երկարող վերելք՝ շնորհիւ Լոռի Նաճարեանի որակաւոր ուսուցման, գեղարուեստական բարձր ճաշակին։ Հետեւողական, տքնաջան աշխատանք՝ Համազգայինի զինուորներուն կողմէ։ 
Տիտանական նախաձեռնութիւն. շնորհաւորելի են Լոռին, վարչութեան եւ յանձնախումբի անդամները, օժանդակները, ծնողները, նուիրատուները ու ի վերջոյ՝ եւ ի մասնաւորի՝ 150է աւելի պարողները, Ուսումնարանի փոքրերէն մինչ Էրեբունիի տղաքն ու աղջիկները։
Հպարտութեան զգացումներով հրաժեշտ կու տանք սրահէն, լաւագոյնը մաղթելով Լոռիին եւ քաջ գիտնալով, որ Համազգայինը պիտի շարունակէ իր առաքելութիւնը եւ մօտ ապագային, նոր ղեկավարի ճամբով հայ պարը դարձեալ ներկայութիւն պիտի դարձնէ մեր բեմերուն վրայ։
Քանզի, Լոռիին իսկ բառերով՝ հայ պարը մշակութային գանձ է, որուն արժէքը ամէն հայ պէտք է իմանայ. գանձ՝ զոր պէտք է պահպանէ եւ տարածէ։
Լուսաշող ճանապարհ՝ Լոռիին. ոյժ ու կորով՝ Համազգայինին։
Մեր պարը յաւերժ է մեր լեռներուն պէս։ 
Թամար Տօնապետեան Գուզուեան
Համազգայինի Կեդրոնական Վարչութեան 2018-2022 Քառամեակի Ա. Լիակազմ Ժողով
8, 9 եւ 10 Սեպտեմբեր 2018-ին, Երեւանի մէջ գումարուեցաւ Համազգայինի Կեդրոնական Վարչութեան 2018-2022 քառամեակի Ա. լիակազմ ժողովը:
Օրակարգի առաջին բաժինով, ժողովը ունկնդրեց շրջաններու գործունէութեանց տեղեկագրական զեկուցումները եւ գոհունակութեամբ հաստատեց, որ Համազգայինի նորաստեղծ կազմակերպական միաւորներու ցանցը հետզհետէ կը մեծնայ, եւ երիտասարդ համազգայնականներուն թիւը, յատկապէս Հիւսիսային Ամերիկայի շրջաններուն մէջ, կը բազմանայ:
Աշխոյժ գործունէութիւն ունին Հիւսիսային Ամերիկայի երեք եւ Միջին Արեւելքի Շրջանային վարչութիւնները, ու ժրաջանօրէն եւ նոր թափով աշխատանքի լծուած է Սուրիոյ Շրջանային վարչութիւնը. միւս կողմէ սակայն, դժուարութիւններ կը յամենան Եւրոպայի կարգ մը կառոյցներուն եւ Հարաւային Ամերիկայի շրջաններուն մէջ, որոնք յաւելեալ կազմակերպական ճիգ եւ ուշադրութիւն կը պահանջեն։
Անոնց վերակազմակերպումը Կեդրոնական վարչութեան օրակարգի կարեւոր խնդիրներէն պիտի ըլլայ քառամեայ գործունէութեան ընթացքին:
Այս գլուխին տակ, ժողովը տեղեկացաւ շրջաններուն մէջ ծրագրուող եւ ընթացքի մէջ եղող Համազգայինի 90-ամեակի նշման ձեռնարկներուն մասին, որոնք պիտի կայանան յաջորդ քանի մը ամիսներուն:
Այդ շարքին մեկնարկը եղաւ 9 Սեպտեմբերի մեծաշուք հանդիսութիւնը՝ Երեւանի Սունդուկեան Ազգային Ակադեմիական Թատրոնին մէջ։
Յաջորդաբար, ժողովը զբաղեցաւ Մայիսին Երեւանի մէջ կայացած Համազգայինի Ը. Պատգամաւորական ժողովի բանաձեւերով, որոնք կը գծեն մեր միութեան յառաջիկայ քառամեակի գործունէութեան ուղիները։
Այսպէս, կրթական խնդիրներու գլխուն տակ, ժողովը քննեց Կեդրոնական Վարչութեան հովանիին տակ գործող կրթական հաստատութիւններու վարչական եւ ուսումնական խնդիրները:
Տեղի ունեցաւ Պէյրութի Մ. եւ Հ. Արսլանեան, Մարսէյի եւ Սիտնիի Ա. եւ Ս. Գոլստըն Ճեմարաններու հայեցի դաստիարակութեան հարցերու քննութիւնը եւ այդ հաստատութիւններու տնօրէններուն աշխատանքներու գնահատականը:
Գնահատուեցաւ Համազգայինի Պէյրութի «Ռաֆֆի եւ Անելկա Արսլանեան Մանկամսուր»ի նորակառոյց շէնքի ամբողջացումը եւ Սեպտեմբեր 2018-ին արդէն իսկ մանուկներ ընդունելու իրողութիւնը:
Ժողովը յատուկ ուշադրութիւն դարձուց Իսիլեմուլինոյի Համազգային-Թարգմանչաց վարժարանի գործունէութեան եւ որոշեց շարունակել իր յանձնառութիւնը այդ հաստատութեան նկատմամբ:
Անդրադառնալով սփիւռքի հայկական վարժարաններուն համար հայերէնի դասաւանդ ապագայ ուսուցիչներու պատրաստութեան ծրագրին, ժողովը որոշեց թափ տալ Երեւանի Պետական Համալսարանին հետ գործակցութեամբ իրականացուող Համազգայինի հայագիտութեան մագիստրոսական ծրագրի քարոզչութեան:
Այս ծրագիրը արդէն իսկ սկսած է տալ շօշափելի արդիւնքներ, որով իրենց հայագիտութեան մագիստրոսական ուսումը աւարտող երիտասարդներ այժմ կը պաշտօնավարեն սփիւռքի հայկական վարժարաններուն մէջ։
Նոյնպէս, սփիւռքի տարածքին գործող հայկական վարժարաններուն համար տնօրինական մասնագիտացած անձնակազմ պատրաստելու միտումով, ժողովը հաստատեց դպրոցական վարչագիտութեան մագիստրոսութեան ծրագիրին յաւելեալ քարոզչութիւն կատարելու աշխատանքին կարեւորութիւնը:
Ժողովը առանձնաբար քննեց նաեւ Համազգայինի այլ հաստատութիւններուն` «Վահէ Սէթեան» տպարանին, հրատարակչատան եւ «Լիւսի Թիւթիւնճեան» ցուցասրահին անցնող տարուան գործունէութեան համարատուութիւնը եւ կարեւորեց հրատարակչական մարզին մէջ արդիականացման միջոցներու որդեգրման անհրաժեշտութիւնը, ինչպէս օրինակ ելեկտրոնային գրադարանի յառաջացումը, հրատարակութիւններու որակի բարձրացումը եւ ցուցասրահի նորովի գործունէութեան հնարաւորութիւնները։
Անդրադառնալով «Բագին» գրական հանդէսին` ժողովը գոհունակութեամբ արձանագրեց, որ խմբագրին ու խմբագրական խորհուրդին աշխատանքներով «Բագին»ը ներգրաւած է երիտասարդ գրողներու զգալի թիւ մը։
Կազմակերպական գրասենեակներու օրակարգով, ժողովը քննեց Պէյրութի, Հայաստանի, Արցախի եւ Ջաւախքի գրասենեակներու գործունէութիւնը:
Քննութեան կեդրոնացումը կատարուեցաւ յատկապէս նորաստեղծ գրասենեակներուն վրայ, Արցախի եւ Ջաւախքի մէջ Համազգայինի գրասենեակի գործունէութեան ծիրը ընդլայնելու, անոնց միջոցով տեղական մշակութային կեանքի զարգացման մէջ Համազգայինի դերակատարութեան կարելիութիւնները ընդլայնելու հեռանկարով:
«Լալան ու Արան» մանկական խաղերու պատրաստութեան աշխատանքներու յաջողութիւնը գնահատելով, ժողովը որոշեց ծաւալել աշխատանքը, արագացնել ելեկտրոնային նոր խաղերու եւ «Լալան ու Արան» առարկաներու արտադրութիւնները:
Քննուեցաւ «Հ-Բեմ» համացանցային երիտասարդական հարթակի աշխատանքներու տեղեկագրութիւնը, ինչպէս նաեւ այդ ծրագիրը փութով երիտասարդութեան տրամադրելի դարձնելու յաջորդ փուլերու ճշդումը:
Անգամ մը եւս ընդգծուեցաւ այս նախաձեռնութեան հիմնական կարեւորութիւնը՝ սփիւռքեան մաշումին ենթակայ նորահաս սերունդները հայ մշակոյթի ոլորտէն ներս պահելու մեր առաքելութիւնը արդիւնաւէտ կերպով գործնականացնելու տեսանկիւնէն: 
Ապա ժողովը անդրադարձաւ սփիւռքի հայ երիտասարդութիւնը իր ինքնութեան եւ մշակոյթին հաղորդ դարձնելու Համազգայինի երեք ծրագիրներուն՝ Ուսանողական Հաւաքին (Ֆորում) Հայաստանի մէջ, ԱրթԼինքս Երիտասարդական Ցանցին՝ Հիւսիսային Ամերիկա եւ նորաստեղծ Եութլինքս-ին՝ Եւրոպայի մէջ։
Ժողովը եզրակացուց, որ այս հաւաքները կ՚արդիւնաւորուին անով, որ մասնակցող երիտասարդներու թիւը կ'աճի տարուէ տարի, եւ երեք ծրագիրներն ալ հայ երիտասարդութիւնը յաջողապէս կ'առնչեն Հայաստանին, հայկական մշակոյթին եւ ինքնութեան։
Առ այդ, ժողովը որոշեց ճիգ ու միջոցներ չխնայել, որ այդ ծրագիրները առաւել յաջողութեամբ պսակուին։
Օրակարգի քարոզչական հարցեր գլուխին տակ, ժողովը անդրադարձաւ Համազգայինի գործունէութեան քարոզչութեան թափ տալու անհրաժեշտութեան, եւ առ այդ որոշումներ կայացուց մեր միութեան աշխատանքներուն մասին հանրութիւնը շարունակականօրէն իրազեկ դարձնելու համար։
Ժողովի աւարտին, Կեդրոնական Վարչութիւնը իր լրիւ կազմով այցելութիւն մը տուաւ ՀՀ Սփիւռքի նախարար Մխիթար Հայրապետեանին։
Նորանշանակ նախարարը ներկայացուց Սփիւռքի նախարարութեան մօտեցումները գաղութներու հետ յարաբերութեան՝ մասնաւորաբար հայեցի կրթութեան ոլորտին մէջ նախարարութեան կողմէ տրամադրելի նոր միջոցներու եւ օժանդակութեան մասին։
Իր կարգին, Կեդրոնական Վարչութիւնը շնորհաւորեց նախարարի նշանակումը եւ ներկայացուց Համազգայինի կրթական եւ երիտասարդական ծրագիրները։
Ապա տեղի ունեցաւ մտքերու շահաւէտ փոխանակում Համազգայինի եւ նախարարութեան յառաջիկայ գործակցութեան կարելիութիւններուն մասին։
ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ
ՄԻՈՒԹԵԱՆ ԿԵԴՐՈՆԱԿԱՆ ՎԱՐՉՈՒԹԻՒՆ
Պէյրութ, 12 Սեպտեմբեր 2018
Թարգմանական աշխատանքը մեր գրականութեան մէջ (Գանատա)
Երբ մեր գրականութեան էջերը թերթենք, յատկապէս երբ դասական գրողներու կենսագրութիւնները կարդանք, հոն անպայման կը հանդիպինք հետեւեալ տողերուն.- իր գործերը թարգմանուած են....լեզուներու. կամ՝ թարգմանութիւններ կատարած են..... լեզուներէ։
Սովորաբար, այս տողերուն վրայէն արագ կ՚անցնինք, մեր մտքերուն մէջ տեղաւորելէ ետք այն համոզումը որ խնդրոյ առարկայ գրողը պէտք է մէկէ աւելի լեզուներու տիրապետած ըլլայ, կամ՝ այնքան լայն ճանաչում գտած ըլլան իր գործերը, որ արժանացած ըլլան թարգմանութեան։
Պարզ տեղեկատուական գրութիւն մը թարգմանելը ինքնին արուեստ է. «Այդ գրած է բայց ի՞նչ ըսել կ՚ուզէ»ներու մէջ կը մտնենք եւ արդէն կը բարդանայ հարցը։
Ստեղծագործական կտոր մը թարգմանելը, բազում անգամ աւելի բարդ. ինչպէ՞ս փոխանցել գրողին յոյզերը, տրամադրութիւնը, շունչը, հոգին...ինչպէ՞ս հարազատ մնալ գրողին։
Աւելորդ է ըսել, որ թարգմանութիւնը արուեստ է, որուն մէջ քիչեր կը յաջողին։
Չորս տարի առաջ էր, երբ թղթածրար մը հասաւ ինծի. մէջը ընդգրկուածը Ուիլիըմ Սարոյեանի պատմուածքներէն երկուքին հայերէն թարգմանութիւնն էր՝ Ռուբէն Ճանպազեանի կողմէ։
Կը յիշեմ հպարտութեան զգացումը, զոր ապրեցայ. «Ապրիս Ռուբէ՜ն» թռաւ բերնէս։
Նոյն ժամանակներուն էր, «Թորոնթոհայ» ամսաթերթին մէջ սկսայ նկատել մէկ, երկու, հինգ, տասը.... դասական բանաստեղծներէ եւ արձակագիրներէ ընտիր գործերու թարգմանութիւններ, Վարագ Պապեանի կողմէ։
Ծանօթ ըլլալով բնագիրներուն, «ապրիս»ները այս պարագային եւս շարունակուեցան։
Հետեւաբար, Համազգայինի Գլաձոր մասնաճիւղի Գրական յանձնախումբի տարուան ծրագրին մէջ, թարգմանական աշխատանքը իր կարեւոր տեղը պիտի գրաւէր անկասկած։
Օրը՝ Կիրակի, 29 Սեպտեմբեր 2019-ն է. Համազգայինի «Յ. Մանուկեան» գրադարանէն ներս, սեղանի ետին նստած են Թորոնթօ ծնած, ՀՕՄի Ամէնօրեայ վարժարանը յաճախած, հայաշունչ ընտանիքի մէջ հասակ առած, հայրենիքով սնանող ընկերներ, Համազգայինի Գրասէրներու խմբակի հաւատաւոր անդամներ Վարագ Պապեանն ու Ռուբէն Ճանպազեանը։
Խօսք կ՚առնէ Խմբակի անդամներէն Արմինէ Թորիկեանը. ան սեղմ տողերու մէջ հպանցիկ ակնարկ մը կը նետէ թարգմանական աշխատանքի պատմութեան, կարեւորութեան եւ թարգմանիչի դերին, անդրադառնալով այն տեսակէտին, որ թարգմանիչի դերը յաճախ կը համեմատուի արուեստագէտի դերին հետ։
Ի հարկէ, մեզի համար թարգմանիչի դերը ա՛լ աւելի շօշափելի կը դառնայ երբ թարգմանիչը դէմդ նստած երիտասարդն է։
Վարագ կը նկարագրէ իր լուսահոգի հօր՝ արուեստագէտ Գալուստ Պապեանի գրասեղանին մօտ, պատէն կախուած «Եթէ» բանաստեղծութեան ու իր միջեւ ստեղծուած հոգեկան կապը։ Քիփլինկի հռչակաւոր «Եթէ»ին մասին է խօսքը, թարգմանութիւնը՝ Մուշեղ Իշխանի։
Հօրը գործին բերումով, յաճախ թարգմանութիւններ ըրած է. ի վերջոյ՝ իր հետաքրքրութիւնը սկսած է տունէն։
Վարագ Պապեանի ընտրութիւնները մեր դասական բանաստեղծութեան մէջ իրենց յաւերժ դրոշմը դրած Տէրեանն ու Թէքէեանն են, Զարիֆեանն ու Շիրազը, Դուրեանը...։
Վարագ իբր թարգմանող իր տեսակէտը կը բաժնէ.- «Կատարածդ պիտի ըլլայ ճշգրիտ ու հարազատ, ոչ արուեստական». ապա, հատուածներ կ՚ընթերցէ Տէրեանէն, Շիրազէն, Զարիֆեանէն, իւրաքանչիւրէն ետք անգլերէն թարգմանութիւնը տալով։ Առիթը կ՚ունենանք հայերէն բնագիրէն ետք անգլերէն թարգմանութիւնը ապրիլ. կը զգանք յանգերուն կշռոյթը, բառերուն ընտրութիւնները եւ այն ընդհանուր զգացումը, որ կը ձգէ մեր վրայ գործին թարգմանութիւնը։
Գրաքննադատութենէ հեռու ենք, սակայն իբր ընթերցասէր, տպաւորուած ենք։ 
Վարագ նաեւ Արամ Հայկազի սիրահարներէն է. «Երջանկութիւն»ը ամբողջովին թարգմանելու աշխատանքը արդէն իսկ ծաղկունքի մէջ է. անհամբեր կը սպասենք պտուղին։
Ռուբէն Ճանպազեանն է յաջորդ ներկայացնողը։
Ռուբէն համոզուած է որ թարգմանութիւնը իր բազմաթիւ առաւելութիւններուն առընթեր, միջոց մըն է նաեւ հայերէն չխօսող երիտասարդը մեր գրականութեան մօտեցնելու։
Իբր Թորոնթօ ծնած երիտասարդ, Ռուբէն անկեղծ է իր տեսակէտին մէջ. «Ուզենք կամ չուզենք անգլերէն կը մտածենք, անգլերէնէ հայերէն կը թարգմանենք մենք, ամէն օր։
Թագմանութիւնը մեր սերունդին համար ձուլումի մէկ հետեւանքն է, սակայն նաեւ՝ ձուլումի դէմ պայքարելու ձեւ մը»։
Խորքին մէջ, Ռուբէնի եւ Վարագի նման երիտասարդները խստապահանջ են իրենց անձին նկատմամբ. բծախնդիր են եւ միշտ լաւագոյնին ձգտող, հայերէնը ճիշդ խօսելու, ճիշդ գրելու եւ ոչ միայն խօսելու կամ գրելու...։
Ռուբէն կ՚ընթերցէ իր նախընտրածներէն՝ Անդրանիկ Ծառուկեանի «Ուխտ Արարատին» քերթուածին անգլերէն թարգմանութիւնը, զոր կատարած է 2014 թուականին՝ A Vow to Ararat. Թարգմանութեան մէջ կը զգանք Ծառուկեանի խրոխտ կամքը, ոգին։
Ռուբէն մեզի հետ կը բաժնէ թարգմանող Թաթուլ Սոնենցի հետ ունեցած իր զրոյցէն մասեր։
Թաթուլ Սոնենց ամէն ազգի համար կենսական կը համարէ թարգմանութիւնը. «վերջ ի վերջոյ քաղաքակրթութիւնը մարդկային քաղաքակրթութիւն է եւ ոչ մէկ ազգ կրնայ իւրացնել մարդկային քաղաքակրթութիւնը։
Թարգմանութիւնը խիստ կարեւոր է համաշխարհային իմաստով, ազգերը իրարու մօտեցնելու. համաշխարհային ազգի ենք վերածուած. զանազան լեզուներով կը գրենք կը ստեղծագործենք...անկարելի է զիրար հասկնալ առանց թարգմանութեան»:
Հաճոյքով կը լսենք Ռուբէնի կողմէ թարգմանուած Ուիլիըմ Սարոյեանի գործերէն հատուածներ։
Իսկ Թաթուլ Սոնենցի հետ կատարած «Թուղթ առ Երեւան»ի թարգմանութիւնը մեծ խանդավառութեամբ ընկալուած էր արդէն 2018-ին։
Բախտաւոր է այն համայնքը, որ ունի յանձնառու, շնորհալի երիտասարդութիւն։ 
Թ. Տօնապետեան
Յարգանքի եւ գնահատանքի յուշանուէրներու յանձնում
Համազգայինի Կեդրոնական Վարչութիւնը Համազգայինի 90-ամեակի առիթով պատրաստուած յատուկ յուշանուէրներ յանձնեց ՀՀ Առաջին Հանրապետութեան Ա. վարչապետ Յովհաննէս Քաջազնունիի ծոռան՝ Տիկ. Քսենիա Օրլովային եւ ՀՀ Ա. Հանրապետութեան երրորդ վարչապետ, Համազգային Հայ Կրթական եւ Մշակութային Միութեան (օրին՝ ընկերակցութեան) հիմնադիր՝ Համօ Օհանջանեանի թոռան՝ Տիկ. Էլիզավետա Օհանջանեան-Մեհրապեանին:
Համազգայինի Կեդրոնական Վարչութիւնը յուշանուէրներ յանձնեց նաեւ Նայիրի բառարաններու գաղափարը մտայղացող եւ զայն իրագործող, ֆորումական (2001) Սէրուժ Ուրիշեանին, եւ այս վերջինին ձեռամբ՝ Հարօ Մհերեանին (ԱՄՆ)՝ «HySpell» հայերէն ուղղագրիչ ծրագրի ստեղծման եւ իրագործման համար:
Երկու երիտասարդներուն նախաձեռնութիւնները յոյժ գնահատելի են եւ անհրաժեշտ՝ հայապահպանման սպառնացող ներկայ մարտահրաւէրները յաղթահարելու համար:
Թեհրանի Հայ Մշակութային Արարատ Կազմակերպութեան նախագահ Գէորգ Վարդանեան Համազգայինի 90-ամեակի առիթով շնորհաւորեց Համազգայինի ողջ ընտանիքը Արարատի Կեդրոնական Վարչութեան անունով եւ յուշանուէր յանձնեց Համազգայինին։
Համազգայինի Կեդրոնական Վարչութիւն
12 Սեպտեմբեր, 2018, Երեւան
Գիրքի պատրաստութեան միջդպրոցական մրցանակաբաշխութիւն (Լիբանան)
Ուրբաթ, 7 Յունիս 2013-ին, երեկոյեան ժամը 6:00-ին, Համազգայինի «Լիւսի Թիւթիւնճեան» ցուցասրահին մէջ, Մեծի Տանն Կիլիկիոյ Արամ Ա. կաթողիկոսին կողմէ 2013-ի «Հայ մօր տարի» հռչակման առիթով տեղի ունեցաւ Համազգայինի «Վահէ Սէթեան» հրատարակչատան- գրատարածի կազմակերպած գիրքի պատրաստութեան միջդպրոցական մրցանակաբաշխութիւնը` հովանաւորութեամբ Լիբանանի հայոց թեմի առաջնորդ Գեղամ արք. Խաչերեանի:
Պարգեւատրում
Ուրախութեամբ կը յայտնենք, որ Սեպտեմբեր 2014-ին «Բագին»ի խմբագիր Յակոբ Պալեան եւ Համազգայինի «Վահէ Սէթեան» տպարանի տնօրէն Յակոբ Հաւաթեան պարգեւատրուեցան Հայաստանի մէջ:
Յակոբ Պալեան պարգեւատրուեցաւ Հ.Հ. նախագահ Սերժ Սարգսեանի կողմէ «Մովսէս Խորենացի» շքանշանով, իսկ Յակոբ Հաւաթեան ստացաւ պատուոգիր Հ.Հ. մշակոյթի նախարարութեան կողմէ:
Համազգայինի «Այգ» երիտասարդական երգչախումբի հոգեւոր համերգ (Լիբանան)
Հովանաւորութեամբ Լիբանանի հայոց թեմի առաջնորդ Նարեկ արքեպիսկոպոսի, նախագահութեամբ նախկին նախարար Արթիւր Նազարեանի, կազմակերպութեամբ Ազգային առաջնորդարանին, Շաբաթ, 13 Ապրիլ 2019-ին, երեկոյեան ժամը 7:00-ին, Նորաշէնի Սրբոց Վարդանանց եկեղեցւոյ մէջ տեղի ունեցաւ հոգեւոր համերգ` կատարողութեամբ Համազգայինի «Այգ» երիտասարդական երգչախումբին` մասնակցութեամբ «Կարկաչ» պատանեկան երգչախումբին, գեղարուեստական ղեկավարութեամբ եւ խմբավարութեամբ Զաքար Քէշիշեանի, դաշնակի ընկերակցութեամբ Լիանա Յարութիւնեանի:
Համերգը սկսաւ «Տէրունական աղօթք»-ով:
Այնուհետեւ «Այգ» եւ «Կարկաչ» երգչախումբերը մեկնաբանեցին Եկմալեան պատարագը, որ խմբավար Զաքար Քէշիշեան վերամշակած է մանկական եւ իգական կազմով երգչախումբի համար:
Այնուհետեւ «Այգ» երգչախումբի աղջիկներու կազմը մեկնաբանեց Մեսրոպ Մաշտոցի ապաշխարութեան ութ շարականները` Գէորգ Արմէնեանի մշակումով, որմէ ետք անգլերէնով երեք «սբիրիչուըլ»-ներ` «Սամթայմզ այ ֆիլ լայք ը մատըրլես չայլտ», «Ըմէյզինկ կրէյս», «Քումպայա»:
Յայտագիրի վերջին բաժինով «Այգ» եւ «Կարկաչ» երգչախումբերը երգեցին «Աւէ Մարիա», «Փուր թուա Արմենի» եւ «Երեւան – Էրեբունի» երգերը:
Համերգի աւարտին իր պատգամը ուղղեց Նարեկ արքեպիսկոպոս, որ շնորհակալութիւն յայտնեց սոյն համերգը յիշատակելի երեկոյի մը վերածած բոլոր անձերուն:
Պարէտ Մարոնեանի «1915-ի կիները» վաւերագրական ժապաւէնի ցուցադրութիւն (Լիբանան)
Համազգայինի Լիբանանի Շրջանային վարչութեան կազմակերպութեամբ Չորեքշաբթի, 25 Հոկտեմբեր 2017-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ ցուցադրուեցաւ Պարէտ Մարոնեանի «1915-ի կիները» վաւերագրական ժապաւէնը:
Բացման խօսքով հանդէս եկաւ Թամար Սնապեան-Սուրճեան, որ ըսաւ, թէ «1915-ի կիները» ժապաւէնին դրական արձագանգները այնքան առատ են, որ աշխարհի չորս ծագերուն անիկա արժանացած է բուռն գնահատանքի եւ տասնեակէ մը աւելի մրցանակներու, ապա աւելցուց, որ Պարէտ Մարոնեան ճանաչում գտած արուեստագէտ է, «1915-ի կիները» ժապաւէնը կը ներկայացնէ հայ կինը իր բոլոր երեսներով` գեղջուկը, հայրենասէրը, ֆետային, ստեղծագործողը, ասեղնագործողը, մայրը: 
12 ենթաբաժանումներով եւ յաւելուածական մէկ բաժինով ներկայացուած ժապաւէնին մէջ հայ կնոջ կերպարէն զատ կան նաեւ օտար կիներ, հասարակական գործիչներ, ուսուցիչներ, միսիոնարներ, որոնք ձգելով իրենց հանգիստն ու խաղաղ կեանքը, մարդասիրական հոյակապ դրսեւորումներով նեցուկ կանգնած են անպատսպար հայ ժողովուրդի զաւակներուն:
Շուրջ մէկուկէս ժամ հանդիսատեսը ժապաւէնին ընդմէջէն վերապրեցաւ Հայոց ցեղասպանութեան արհաւիրքը, հայ ժողովուրդի զաւակներուն կրած խոշտանգումները, տառապանքները, մասնաւորապէս հայ կնոջ ապրած տանջանքները, սարսափազդու պահերը, բայց նոյն ատեն նաեւ ոտքի կանգնելու վճռակամութիւնը, ապրելու եւ պայքարելու կամքը, ապրելու եւ իրեն հետ ապրեցնելու նաեւ ուրիշներ
Ժապաւէնը անդրադարձաւ նաեւ այն մարդասէր օտար քոյրերուն, որոնք իրենց հանգիստ երկիրները ձգելով հասած են հայ ժողովուրդին, օգնութեան ձեռք երկարած եւ ամէն գնով աշխատած պահել, գուրգուրալ, եւ կրկին ոտքի հանել հայ որբերը:
«Կապոյտ տնակ» աշխատանոցը (Փարիզ)
Համազգայինի Փարիզի մասնաճիւղը կեանքի կոչեց «Կապոյտ տնակ» աշխատանոցը,փոքրերուն՝ հայ լեզուն եւ մշակոյթը հասանելի դարձնելու համար։
Ընդառաջելով երիտասարդ ծնողներու խնդրանքին, մասնաճիւղս, հակառակ COVID- ի անորոշ վիճակին, մշակեց այս ծրագիրը։
Սոյն ծնողները, ժամանակին, յաճախած էին շաբաթօրեայ հայկական վարժարանի դասընթացքներ եւ կը փափաքէին բերել իրենց զաւակները Հայ Մշակոյթի տուն:
Սեպտեմբեր 2021-էն իվեր,Կապոյտ տնակ արձանագրուեցան14 երեխաներ, 2-էն 7 տարեկան:
Աշխատանոցը տեղի կ'ունենայ ամէն Շաբաթ օր, ժամը 15:30-էն 17:30-ին, Փարիզի հայ մշակոյթի տունը:
Երեխաները կը զարգացնեն իրենց երեւակայութիւնը մանկական երգերով, խաղերով, երաժշտութեամբ եւ ձեռային աշխատանքներով։
Ներկայիս ունինք մանկավարժ ուսուցիչ եւ աշխատանոցի զբաղումները վարող պատասխանատու մը, որոնց կ'ընկերանան չորս հայախօս երիտասարդ Ճեմարանաւարտ օգնականներ, վարչական խորհուրդի անդամներու հսկողութեան տակ:
Երեխաները ուրախութեամբ կու գան ամէն շաբաթ օր եւ խանդավառ կը մասնակցին աշխատանքներուն:
Յոյսով ենք, որ առողջապահական վիճակը արգելք չի հանդիսանար շարունակելու համար ծրագիրը:
Շնորհահանդէս` Պօղոս Շահմելիքեանի «Ճամբորդութիւն յիշողութեան մէջ» գիրքին (Լիբանան)
Հովանաւորութեամբ Լիբանանի հայոց թեմի առաջնորդ Նարեկ արքեպիսկոպոսին, կազմակերպութեամբ «Ազդակ» օրաթերթին եւ Համազգայինի Գիր ու գրականութեան մասնաճիւղին, Հինգշաբթի, 13 Յունիս 2019-ին, երեկոյեան ժամը 7:30-ին «Ազդակ»-ի «Փիւնիկ» սրահին մէջ տեղի ունեցաւ Պօղոս Շահմելիքեանի «Ճամբորդութիւն յիշողութեան մէջ» գիրքին շնորհահանդէսը:
Բացման խօսքը արտասանեց «Ազդակ»-ի պատասխանատու խմբագիրներէն Ժագ Յակոբեան, որ դիտել տուաւ, թէ գրական այդ հանդիպումով մեկնարկը կը կատարեն ձեռնարկներու շարքի մը, որուն ընդմէջէն, «Ազդակ»-ի խմբագրութիւնը եւ Համազգայինի Գիր եւ գրականութեան մասնաճիւղը համագործակցաբար պիտի կազմակերպեն գիրքերու շնորհահանդէսներ եւ գրական-մտաւորական լսարանային հանդիպումներ:
Ըստ անոր, թէեւ կայ այն տպաւորութիւնը, որ հայ մտաւորական կեանքը հետզհետէ աւելի կը խամրի, մտաւորականներ, գրողներ կը լքեն պատնէշը, անոնք ազդու խօսք չունին այլեւս, բայց եւ այնպէս, մանաւանդ սփիւռքի մէջ, տակաւին կը մնան հայ մտքի մշակներ, ձեւով մը մարտիկներ, որոնք տակաւին կը ստեղծագործեն եւ իրենց ստեղծագործական աշխատանքով կու գան բան մը աւելցնելու հայ գրականութեան բազմադարեան ժառանգութեան վրայ:
Ժագ Յակոբեան նշեց, որ այդ սակաւաթիւ մտքի մշակներէն մէկն է գրող Պօղոս Շահմելիքեան, որուն նոր լոյս տեսած «Ճամբորդութիւն յիշողութեան մէջ» հատորը յուշագրական բնոյթի գեղարուեստական պատկերներով ստեղծագործութիւն մըն է, որուն նուիրուած է այդ երեկոն:
«Հալէպի Հրեշտակը» “Angel of Aleppo” գիրքի շնորհահանդէս (Աւստրալիա)
Կազմակերպութեամբ Համազգային Հայ Կրթական եւ Մշակութային Միութեան Աւստրալիոյ Գրական Գեղարուեստական յանձնախումբին եւ հովանաւորութեամբ Բարձրաշնորհ Տէր Հայկազուն Արք. Նաճարեանի, Առաջնորդ Աւստրալիոյ եւ Նոր Զելանտայի Հայոց Թեմին, Շաբաթ 22 Մայիս 2021-ի երեկոյեան ժամը 6-ին, Հայ Մշակութային կեդրոնէն ներս տեղի ունեցաւ Աւտրալիոյ Ատըլէյտ քաղաք բնակող Ճօն Քոքսի «Հալէպի Հրեշտակը» գիրքի շնորահանդէսը՝ պատմութիւն մը Հայոց Ցեղասպանութեան մասին։
Մեծ թիւով հրաւիրեալներու եւ գրասէր հանրութեան ներկայութեամբ, երեկոն ընթացք առաւ գրական յանձնախումբէն ընկերուհի Իսկէնտէրեանի բարի գալուստի խօսքով, որմէ ետք, ընկերուհի Պաստաճեան հակիրճ կերպով ներկայացուց հեղինակը, որ անձամբ ներկայ կը գտնուէր իր կնոջ, ծագումով հայ Լիլիթի հետ։
Հեղինակը բեմ հրաւիրուեցաւ ծանօթացնելու գիրքն ու բովանդակութիւնը։
Ճօն նախ բացայայտեց, թէ ինք Հայոց Ցեղասպանութեան եւ հայոց պատմութեան մասին առաջին անգամ լսած էր իր շատ սիրելի կնոջմէ՝ Լիլիթէն։
Ան խոստովանեցաւ, որ խորապէս ազդուած ըլլալով ընդհանուր աղէտէն, որոշած էր անոր մասին գրել վէպ մը, զոր վերջապէս հինգ տարիներ ետք կրցաւ իրականացնել։
«Հալէպի Հրեշտակը» գիրքի հերոսուհին Ճօնի երեւակայած հայուհին է, որ սովը տեսած, ոտաբոպիկ անապատներէն անցնելով կը վերապրի ցեղասպանութիւնը եւ կը յայտնուի Հալէպ։
Համազգայինի պարմանուհի Աննա Պէրպէրեան հանդէս եկաւ «Մուշ»ի պարի ներկայացումով, որմէ ետք ներկաները հարցումներ ուղղեցին գիրքին մասին:
Հեղինակը հարցերուն պատասխանեց եւ ընթերցողին հայեցողութեան թողեց վէպը ընթերցելու եւ աւելի բացայայտումներ ընելու գիրքի բովանդակութեան ու Անուշի կրած տառապանքներուն մասին։
Բարձրաշնորհ Տէր Հայկազուն Արք. Նաճարեան բեմ հրաւիրուեցաւ իր սրտի խօսքը փոխանցելու։
Սրբազան հայրը բարձր գնահատելով Ճօնի տարած աշխատանքը, շնորհակալութիւն յայտնեց հեղինակին իր տարած ուսումնասիրութիւններուն եւ Հայոց Ցեղասպանութեան հարցին մասին իր հետաքրքրութեան համար, մաղթելով անոր նորանոր նուաճումներ իր ապագայ ծրագիրներուն։
Շնորհահանդէսի աւարտին, հեղինակը մակագրեց վաճառուած գիրքերը, որմէ ետք ներկաները առիթը ունեցան իրարու հետ զրուցելու եւ գիրքին մասին աւելի լուսաբանուելու գաւաթ մը գինիի ընկերակցութեամբ։
Համազգայինի Գրական-Գեղարուեստական յանձնախումբ
Միքայէլ Վարանդեանի «ՀՅԴ Պատմութիւն» զոյգ հատորներու միացեալ հրատարակութեան շնորհահանդէս (Լիբանան)
Նախաձեռնութեամբ եւ կազմակերպութեամբ Համազգայինի «Վահէ Սէթեան» հրատարակչատան, Երեքշաբթի, 28 Յունուար 2014-ի երեկոյեան ժամը 7:30-ին, «Ազդակ»-ի «Փիւնիկ» սրահին մէջ տեղի ունեցաւ ՀՅ Դաշնակցութեան գլխաւոր տեսաբան-գաղափարախօսներէն Միքայէլ Վարանդեանի «ՀՅԴ պատմութիւն» խորագրեալ զոյգ հատորներու միացեալ հրատարակութեան շնորհահանդէսը` ներկայութեամբ նախարարներու, պատկան մարմիններու ու միութիւններու ներկայացուցիչներու եւ հոծ բազմութեան:
Համազգայինի անունով ձեռնարկին բացումը կատարեց Մարալ Ղարիպեան-Գալեմքերեան, որ սեղմ գիծերու մէջ ներկայացուց ձեռնարկի յայտագիրին գլխաւոր կէտերը եւ այս առիթով խօսք առնող բանախօսներուն անունները:
Գիրքի շնորհանդէս (Յունաստան)
«Ազատ Օր» օրաթերթ.- Կազմակերպութեամբ «Համազգային» Հայ Կրթական եւ Մշակութային Միութեան Թեսաղոնիկէի «Ղ. Սարեան» մասնաճիւղի վարչութեան, եւ գործակցութեամբ՝ Թեսաղոնիկէի «Իանոս» գրախանութին, Հինգշաբթի՝ 26 Ապրիլ 2018-ի երեկոյեան ժամը 7-ին, «Իանոս» գրախանութին մէջ տեղի ունեցաւ յոյն գրասէր շրջանակներուն մէջ ծանօթ Եորղոս Փոլիրաքիսի «Կը խոստանամ չմոռնալ» գիրքին շնորհանդէսը, նուիրուած՝ Հայոց Ցեղասպանութեան, ներկայութեամբ շրջանի Հոգեւոր Հովիւին, շրջանէն ներս գործող միութիւններու, հաստատութիւններու եւ ազգային կառոյցներու ներկայացուցիչներուն, ինչպէս նաեւ՝ յոյն եւ հայ գրասէր հասարակութեան հոծ բազմութեան։
Հեղինակի գիրքէն հատուածներ ընթերցեց «Համազգային»ի Թեսաղոնիկէի «Ղ. Սարեան» մասնաճիւղի վարչութեան կողմէ Մարի Քիւրքճեան, ապա, երկու անձնաւորութիւններ՝ «Քաթեմերինա» թերթի մէջ հանրածանօթ գրող Եոթա Միրզիոթի եւ Թեսաղոնիկէի հայ համայնքի կողմէ Նատիա Պէքթաշեան, ներկայացուցին հեղինակին «Կը խոստանամ չմոռնալ» գիրքը։
Աւարտին, իր սրտի խօսքը ուղղեց նաեւ գիրքի հեղինակ Եորղոս Փոլիրաքիս իր սրտի գոհունակութիւնն ու շնորհակալութիւնը յայտնելով բոլորին անխտիր ու մասնաւորաբար Թեսաղոնիկէի հայ գաղութին։
Եղան բարձր գնահատականներ, ինչպէս նաեւ հարցադրումներ գիրքին վերաբերեալ։ 
Ձեռնարկի ընթացքին, Մարիա Սփիրիտոնիտու իր քաղցր ձայնով, հայերէն եւ յունարէն լեզուներով, օրուան ձեռնարկը ճոխացուց։
Աւարտին, հեղինակը իր գիրքէն օրինակներ մակագրեց հանդիսատեսներուն, ապա «Համազգային» Հայ Կրթական եւ Մշակութային Միութեան Թեսաղոնիկէի «Ղ. Սարեան» մասնաճիւղի վարչութիւնը «Էրեբունի» ճաշարանէն ներս պատշաճ ընթրիքով մը պատուեց հիւրերը։
Հայոց ցեղասպանութեան 100-ամեակին նուիրուած գիրքի պատրաստութեան մրցանակաբաշխութիւն եւ գիրքի շնորհահանդէս (Լիբանան)
Հովանաւորութեամբ Լիբանանի հայոց թեմի առաջնորդ Շահէ. եպս. Փանոսեանի եւ կազմակերպութեամբ Համազգայինի «Վահէ Սէթեան» հրատարակչատան գրատարածի, Ուրբաթ, 17 Հոկտեմբեր 2014-ին, երեկոյեան ժամը 7:00-ին, «Ազդակ»-ի «Փիւնիկ» սրահին մէջ տեղի ունեցաւ Հայոց ցեղասպանութեան 100-ամեակին նուիրուած գիրքի պատրաստութեան միջդպրոցական մրցանակաբաշխութիւնն ու գիրքի շնորհահանդէսը: Յայտնենք, որ գիրքը հրատարակուած է մեկենասութեամբ «Սեպուհ Շահպազեան» ֆոնտին:
Ձեռնարկին բացման խօսքը արտասանեց Սիւզի Տէրտէրեան:Ան յայտնեց, որ Համազգայինի «Վահէ Սէթեան» հրատարակչատան կազմակերպած միջդպրոցական մրցանքին մասնակցող լիբանանահայ վարժարաններու աշակերտութեան աշխատանքին արգասիքը հանդիսացող այս հրատարակութիւնը կը համախմբէ 21 խորագիրներ, որոնց ընդմէջէն մեր աշակերտութիւնը կը շօշափէ Հայոց ցեղասպանութեան հետ առնչուած նիւթեր:
Կը ներկայացնէ պատմական Հայաստանի կամ Կիլիկիոյ տարածքներէն գիւղեր, քաղաքներ:
Կը նկարագրէ հայ ժողովուրդի կենցաղային իւրայատկութիւններն ու աւանդները: 
Կը բացատրէ, թէ առօրեային մէջ ինչպէ՛ս կը դրսեւորուի մեր ազգային պատկանելիութիւնը եւ մեր ժողովուրդի ապագայ երթին նկատմամբ աշակերտներու ցուցաբերած հաւատքը:
Կը պատասխանէ այն հարցումին, թէ հայկական ինքնութեան պահպանումը որքանո՛վ հիմք կը ծառայէ մեր ազգային պահանջատիրական երթին:
Հայ աշակերտը կը ներկայացնէ իր հարցերն ու տագնապները, ինչպէս նաեւ հայկական արժէքներու նկատմամբ իր ունեցած հետաքրքրութիւններն ու տածած յարգանքը:
Գիրքի ընթերցանութեան մրցանք (Լիբանան)
«Ազդակ Օրաթերթ».- Ուրբաթ, 26 Փետրուար 2016-ին երեկոյեան ժամը 5:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Հայոց ցեղասպանութեան 100- ամեակին առիթով Համազգայինի «Վահէ Սէթեան» հրատարակչատան կազմակերպած ընթերցանութեան մրցանքը:
Հայկական տարբեր վարժարաններէ 27 աշակերտներ մասնակցեցան մրցանքին:
Յայտնենք, որ օրին Համազգայինի «Վահէ Սէթեան» հրատարակչատունը Յարութիւն Քիւրքճեանի խմբագրութեամբ հրատարակած էր Լեւոն Մեսրոպի «Ֆրէտ Հարթման եւ Տատա Ռօսթէմ» վէպը:
Գիրքը առաջին անգամ լոյս տեսած է «Հայրենիք» ամսագիրին մէջ` 1937-էն սկսեալ:
Անկէ ետք իբրեւ թերթօն հրատարակուած է «Ազդակ» օրաթերթին մէջ` 1988-89 թուականներուն:
2015-2016 կրթական տարեշրջանի վերամուտին գիրքը նուէր տրամադրուեցաւ հայկական վարժարաններու 10-րդ եւ 11-րդ կարգերու աշակերտութեան:
Մրցանակաբաշխութիւնը տեղի պիտի ունենայ յառաջիկայ ամիս:
Այս առիթով կազմուած է նաեւ դատական կազմ մը, որուն մաս կը կազմեն Յարութիւն Քիւրքճեան, Վերա Կոստանեան, Սարգիս Նաճարեան, Ժիրայր Դանիէլեան եւ Յովիկ Պերթիզլեան:
Գիրքի հրատարակութեան մեկենասութիւնը եւ մրցանքի հովանաւորութիւնը ստանձնած է «Սեպուհ Շահպազեան» ֆոնտը:
Մրցանքի ընթացքին, աշակերտները պատասխանեցին գիրքին բովանդակութեան հետ առնչուած 100 հարցումներու:
Համազգայինի Ճեմարաններու փայլուն յաջողութիւնները ֆրանսական պաքալորէայի քննութիւններուն (Լիբանան եւ Մարսէյ)
Ուրախութեամբ կը յայտնենք, թէ Համազգայինի Մ. Եւ Հ. Արսլանեան Ճեմարանի աւարտական դասարաններու ֆրանսական պաքալորէայի ներկայացած 23 աշակերտներէն 22-ը, իսկ Մարսիլիոյ Ճեմարանի աւարտական դասարաններու բոլոր աշակերտները յաջողած են:
Կամիլա Երկանեան-Քէշիշեանի «Ծաղկած Ցաւ» գիրքին գինեձօնը (Լիբանան)
Ուրբաթ, 8 Փետրուար 2019-ին, երեկոյեան ժամը 8:00-ին, Համազգայինի «Ն. Փալանճեան» կեդրոնի «Վասպուրական» սրահին մէջ տեղի ունեցաւ Կամիլա Երկանեան-Քէշիշեանի «Ծաղկած ցաւ» գիրքին գինեձօնը` կազմակերպութեամբ Համազգայինի «Կոմիտաս» մասնաճիւղին:
Բարի գալուստի խօսքով հանդէս եկաւ Սեդա Ունճեան-Խտըշեան:
Ան ըսաւ, թէ Կամիլա Երկանեան-Քէշիշեանը ո՛չ միայն մեծ դաշնակահարուհի է, այլ նաեւ բանաստեղծուհի, որ ունի բանաստեղծութիւններու վեց ժողովածուներ:
Կամիլան ծնած է Երեւան:
Աւարտած է Երեւանի Կոմիտասի անուան պետական երաժշտանոցը, ինչպէս նաեւ ասպիրանտուրան` 2003 թուականին:
1993-ին դափնեկիր է Առնօ Պապաճանեանի անուան դաշնակահարներու մրցումին: 
1999-ին արժանացած է «Ռուբէն Սեւակ» գրական մրցանակին (Երեւան) եւ «Սեպուհ Սարգսեան» համահայկական գրական մրցանակին` 2003-ին, Քալիֆորնիա: 
Կամիլան Հայաստանի գրողներու միութեան անդամ է 2003-էն սկսեալ:
Սեդա Ունճեան-Խտըշեան իր խօսքի աւարտին յայտնեց, որ Կամիլայի գիրքերէն գոյացած հասոյթը ամբողջութեամբ պիտի տրամադրուի Երեւանի հայկական մանրանկարչութեան կեդրոնի հիմնադրամին:
Խօսք առաւ Կամիլա Երկանեան-Քէշիշեան:
Ան խօսքին սկիզբը շնորհակալութիւն յայտնեց Համազգայինի «Կոմիտաս» մասնաճիւղի վարչութեան, գիրքի մեկենասին եւ բոլոր անոնց, որոնք ճիգ չեն խնայած գիրքի տպագրութեան ու հրապարակման աշխատանքներուն առումով:
Ան շնորհակալութիւն յայտնեց նաեւ գեղանկարիչ Յարութիւն Թորոսեանին, որուն կը պատկանի գիրքի կողքին պատկերը:
Ապա գիրքը ներկայացնելով ըսաւ, թէ գրել կը նշանակէ մտնել սրբազան խորան...:
Երգիծանկարիչ Տիրան Աճէմեանի ալպոմի շնորհահանդէս (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Ուրբաթ, 15 Դեկտեմբեր 2017-ին, երեկոյեան ժամը 7:00-ին տեղի ունեցաւ երգիծանկարիչ Տիրան Աճէմեանի ալպոմի շնորհահանդէսը:
Ցուցասրահի անձնակազմին անունով խօսք առաւ Սիւզի Տէրտէրեան:
Ան նկատել տուաւ, որ յետեղեռնեան շրջանին, երբ հայութիւնը` տարագրուած իր հայրենի օճախէն, հասաւ Սուրիա եւ Լիբանան ու փորձեց վերակերտել իր կեանքը, վստահաբար ոչ ոք կը յուսար, որ ան շուտով ո՛չ միայն պիտի վերագտնէ ինքզինք, այլեւ պիտի վերակազմակերպէ իր կեանքը անհատական ու հաւաքական մակարդակի վրայ եւ կարճ ժամանակամիջոցի ընթացքին պիտի յաջողի իր ներկայութիւնը հաստատել տուեալ երկիրներուն քաղաքական, կրթական, մշակութային եւ այլ բնագաւառներուն մէջ:
Ան յայտնեց, որ Ցեղասպանութենէն ու տարագրութենէն կարճ ժամանակ ետք հայ հոգեւոր, մտաւոր ու մշակութային ժառանգութիւնը ճառագայթելով ծնունդ տուաւ նոր հսկաներու, որոնք իրենց արժանաւոր տեղը գտան նոյնիսկ տեղական ու արաբական միջավայրին մէջ` աւելցնելով, որ այս հաստատումին վաւերական փաստը կը տեսնենք Տիրան Աճէմեանի կեանքին ու ստեղծագործական աշխարհին մէջ:
Գորգագործութեան դասընթացք Սան Ֆրանսիսքոյի մէջ
«Ասպարէզ».- Նախաձեռնութեամբ Սան Ֆրանսիսքոյի Համազգայինի «Ն. Աղբալեան» մասնաճիւղի «Նոր Սերունդ» երիտասարդական յանձնախումբին, Կիրակի, 22 Հոկտեմբեր 2017-ին տեղի ունեցաւ գորգագործութեան արուեստի դասընթացք մը՝ «Ջուլհակի Գորգ» անունով։
Սան Ֆրանսիսքոյի Հայ կեդրոնի «Սարոյեան» սրահին մէջ կայացած ձեռնարկին ներկայ էին կոկիկ հասարակութիւն մը եւ շուրջ 20 աշակերտներ՝ զանազան տարիքի:
Գորգագործութեան դասընթացքը կը ներկայացնէր Տիթրոյիթէն յայտնի արուեստագէտ եւ գորգագործ Լեւոն Գաֆաֆեանը, որ եղած է Միշիկընի մէջ «Fringe Society» արուեստագէտներու միութեան հիմնադիրը:
Լեւոն Գաֆաֆեան դասաւանդած է Birmingham-Bloomfield Art Center-ի, College For Creative Studies-ի, ինչպէս նաեւ Museum of Contemporary Art Detroit-ի մէջ, եւ վկայուած է College For Creative Studies-էն՝ մանրադերձանի եւ ձեռարուեստի BFA վկայականով:
Ան Wayne State University-էն նաեւ BA վկայական ունի մարդաբանութեան ճիւղին մէջ:
Աշխատանքի չորս ժամերուն ընթացքին, մասնակիցները կարելիութեան սահմանին մէջ տեղեկութիւններ ստացան հայկական գորգագործութեան պատմութեան մանրամասնութիւններուն մասին եւ ծանօթացան ջուլհակութեան նրբութիւններուն։
Ապա, Գաֆաֆեան ցուցադրեց մանելու եւ հիւսելու նրբութիւնները, ինչպէս նաեւ ճերմակ դերձանները գունաւորելու ձեւերը։
Այսպիսով, մասնակիցները ընդհանուր գաղափար ունեցան գորգի պատրաստութեան ու նրբութիւններուն մասին:
Նուպար Տէմիրճեան
Արամ Ա. Կաթողիկոս «Մեսրոպ Մաշտոց» շքանշանով պարգեւատրեց ամերիկահայ գրող Քրիս Պոհճալեանը
Կազմակերպութեամբ Համազգայինի «Վահէ Սէթեան» հրատարակչատան եւ հովանաւորութեամբ ու ներկայութեամբ Մեծի Տանն Կիլիկիոյ Արամ Ա. կաթողիկոսին, Երկուշաբթի, 3 Դեկտեմբեր 2012-ի երեկոյեան ժամը 7:00-ին, Անթիլիասի մայրավանքի «Կիւլպենկեան» սրահին մէջ տեղի ունեցաւ ամերիկահայ գրող Քրիս Պոհճալեանի «Աւազէ ամրոցին աղջիկները» գիրքին շնորհահանդէսը՝ ներկայութեամբ նախարարներու, երեսփոխաններու, միութենական ներկայացուցիչներու եւ գրասէր ազգայիններու հոծ բազմութեան։
Ձեռնարկին բացումը կատարեց Համազգայինի «Վահէ Սէթեան» հրատարակչատան տնօրէն Յակոբ Հաւաթեան: Ան ամփոփ գիծերու մէջ ներկայացուց «Աւազէ ամրոցին աղջիկները» («Տը սենտքեսըլ կըրլզ») խորագրեալ գիրքին գլխաւոր գիծերը:
«Հեղինակը` Քրիս Պոհճալեան, կը շրջագայի Քանատայի եւ Միացեալ Նահանգներու բոլոր շրջանները, ներկայացնելու համար իր գիրքը, որ անցնող հինգ ամիսներուն արդէն իսկ արձանագրած է 275 հազար տպաքանակ», շարունակեց Հաւաթեան` աւելցնելով, որ Յուլիս 2012-ին լոյս տեսած այս գիրքը արգասիքն է հեղինակի խոր ու լուրջ պրպտումներուն եւ «Արմինիըն Ուիքլի»-ի խմբագիր, «Ազդակ»-ի նախկին խմբագիրներէն Խաչիկ Մուրատեանի քաջալերական նպաստին:
Հաւաթեան այս առիթով շնորհակալութիւն յայտնեց բոլոր անոնց, որոնք նպաստեցին այս ձեռնարկի յաջողութեան, յատկապէս` Արամ Ա. կաթողիկոսին, օրուան բանախօսներուն եւ գեղարուեստական բաժինի մասնակից արուեստագէտներուն:
Ապա խօսք առաւ Հայկազեան համալսարանի Արուեստներու եւ գիտութեանց բաժանմունքի տնօրէն դոկտ. Արտա Էքմեքճի, որ անգլերէնով շնորհակալութիւն յայտնեց այս առիթին համար եւ վեր առաւ Քրիս Պոհճալեանի գրական վաստակը` նշելով, որ անոր վէպերը թարգմանուած են աւելի քան 25 լեզուներու, իսկ վէպերէն երեքը` ժապաւէնի վերածուած:
Դոկտ. Էքմեքճի յայտնեց, որ Պոհճալեանի «Աւազէ ամրոցին աղջիկները» խորագրեալ գիրքը ոչ հայերու համար երեւակայական (ֆիքշըն) վէպ կը թուի, «բայց հայերուս համար անոր մէջ նշուած իւրաքանչիւր դէմք ու դէպք սերտօրէն կ՛առնչուի ու կը խորհրդանշէ Հայոց ցեղասպանութեան դէպքերը:
«Յետ Ցեղասպանութեան առաջին սերունդը լուռ մնաց ու իրեն հետ գերեզման տարաւ Եղեռնի իր յիշատակները», շարունակեց դոկտ. Էքմեքճի եւ աւելցուց, «վերապրողներու երկրորդ սերունդը նոյնպէս լուռ էր եւ նոր սերունդն էր, որ կը պրպտէր իր արմատներու ճակատագիրը:
Երրորդ սերունդը կը ջանար այդ յուշերու սարսափը պատմող փաստեր գտնել:
Չորրորդ սերունդը յուշագրութեանց եւ արխիւներու ընդմէջէն պատմական իրողութիւններ կը բացայայտէր:
Այսպէս, «Աւազէ ամրոցին աղջիկները» նկարահանուեցաւ Նիւ Եորքի մէջ, մինչ «Մուսա տաղի 40 օրը» արգիլուեցաւ սփռուելէ»:
Ապա խօսք առաւ լիբանանցի ակադեմական եւ ծանօթ գրագէտ Միշել Մաայքի, որ խիստ բարձր գնահատեց Պոհճալեանի այս գործը:
Արաբերէնով արտասանած իր խօսքին մէջ Մաայքի յայտնեց, որ անիկա Ցեղասպանութիւն ապրած հայութեան հաւաքական խիղճն է:
«Այս վէպի տողերուն ընդմէջէն կ՛արտացոլան սուլթան Ապտուլ Համիտով սկսած եւ իր յաջորդներուն օրով շարունակուած Ցեղասպանութեան հետքերը», յայտնեց Մաայքի` աւելցնելով, որ «հայութիւնն ու Հայաստանը իր համաթուրանական կայսրութեան դէմ արգելք նկատած Թուրքիա փորձեց վերացնել ու բնաջնջել հայ ժողովուրդը»:
Նոյն Թուրքիան, 1916-ին Պէյրութի մէջ եւս փորձեց խափանել ազատատենչ ձայները:
Մաայքի նաեւ նշեց, որ Ցեղասպանութեան սարսափադող երկունքէն գրական ու արուեստի գլուխ գործոցներ ծնունդ առած են` յետադարձ հակիրճ բաղդատական ակնարկ մը նետելով Սպանիոյ քաղաքացիական պատերազմէն «ծնած» Հեմինկուէյի «Որո՞ւն համար կը ղօղանջեն զանգերը» եւ Փիքասոյի «Ճերեմանա» գործերուն վրայ:
Այս վերջինիս մասին երբ Գերմանիոյ դեսպանը հարց կու տայ Փիքասոյին, թէ ի՞նք գծած է այս արուեստի գործը, Փիքասօ կը պատասխանէ. «Ո՛չ, դուք կերտեցիք զայն»: 
Մաայքի այս առիթով անդրադարձաւ նաեւ բանաստեղծ Եղիշէ Չարենցի ողբալի մահուան:
Ապա անգլերէնով խօսք առաւ գիրքին հեղինակը` Քրիս Պոհճալեան, որ հայերէնով «շնորհակալութիւն» յայտնեց իրեն ընձեռուած այս յատուկ առիթին համար:
Խօսելով իր ընտանեկան հայ եւ ոչ հայ արմատներուն մասին` Պոհճալեան վերյիշեց իր մանկութեան օրերը, թէ ինչպէ՛ս իր շուէտացի մայրը ամէն շաբաթ օր զինք կը տանէր իր մահացած հօր ծնողքին` Պոհճալեաններու տունը, ինչ որ խոր տպաւորութիւն թողած էր իր մէջ:
Պոհճալեան այս առիթով շնորհակալութիւն յայտնեց այս ձեռնարկին նախաձեռնողներուն եւ զայն կազմակերպողներուն ու Արամ Ա. վեհափառ հայրապետին: 
Ան նաեւ յատուկ շնորհակալութիւն յայտնեց Խաչիկ Մուրատեանին, որ մեծապէս նպաստած էր այս գիրքի հրատարակման աշխատանքին:
Ան թուեց այս գծով իր այցելած վայրերը, ինչպէս` Այնճար, Մարիա Ճէյքըպսընի որբանոցը, ուր ջարդերէն ճողոպրած 3600 որբեր կը խնամուէին, ապա` Երեւան եւայլն:
Աւարտին խօսք առաւ Արամ Ա. վեհափառ հայրապետը, որ անգլերէնով արտասանած իր խօսքին մէջ հանգամանաւոր կերպով շեշտեց գիրքին մէջ նշուող սէրն ու պատգամը: 
«Քրիս Պոհճալեան այս գիրքը գրելով ոչ թէ պատմեց, այլ ապրեցա՛ւ անոր դէպքերը», ընդգծեց Արամ Ա. կաթողիկոս:
«Դէպի իր հարազատ արմատները թափանցող պրպտում է այս գիրքը», ըսաւ վեհափառ հայրապետը:
Անիկա երեւակայութենէ անդին հարազատ փաստարկումն է Հայոց ցեղասպանութեան, որ հետեւողական կերպով ծրագրուած ու գործադրուած էր օրուան թրքական կառավարութեան կողմէ բոլոր անոնք, որոնք գործադրեցին ու մաս կազմեցին Ցեղասպանութեան կիրարկման, հաշուետու են տակաւին», ընդգծեց Արամ Ա. կաթողիկոս` նշելով, որ Անթիլիասի մայրավանքը, որ ատենին որբեր պատսպարած է, այսօր Ցեղասպանութեան դէմ պայքարի խորհրդանիշ կեդրոն է:
Աւարտին, Արամ Ա. կաթողիկոս «Մեսրոպ Մաշտոց» շքանշանով պարգեւատրեց Քրիս Պոհճալեանը:
Այս առիթով Ճենտերեճեան եղբայրներ ջութակի վրայ ելոյթ ունեցան օրուան յատուկ եղանակներով: Ապա Պոհճալեան մակագրեց իր գիրքը:
Ոչ եւս է անուանի խմբավար Արամ Ղարաբեկեան
Շաբաթ, 11 Յունուար 2014 -ին, Լոս Անճելըսի մէջ, յանկարծամահ եղաւ անուանի խմբավար Արամ Ղարաբեկեանը, որ շարունակ տասներկու տարի, մինչեւ 2009 թուական, գլխաւորած էր Հայաստանի պետական կամերային նուագախումբը:
Հ.Հ. արուեստի վաստակաւոր գործիչ` Ղարաբեկեան արժանացած էր «Մովսէս Խորենացի» մետալին:
Ծնած է Իրան` 1955-ին, ուսումը ստացած է Պոսթընի «Նիւ Ինկլընտ» երաժշտանոցէն ներս, ապա շարունակած է իր մասնագիտութիւնը Գերմանիոյ Մայնց քաղաքի երաժշտանոցէն ներս:
Ղարաբեկեան 1983-ին հիմնած է Պոսթընի «Սինֆոնովա» նուագախումբը, որուն ղեկավարն էր մինչեւ 1991:
Ան ղեկավարած է բազմաթիւ նուագախումբեր` Չինաստանի, Խրուաթիոյ, Ուքրանիոյ եւ Գերմանիոյ մէջ:
Արամ Ղարաբեկեան ղեկավարն էր «Բաց երաժշտութեան ընկերակցութիւն» հիմնարկին:
Հոկտեմբեր 2008-ին, Արամ Ղարաբեկեանի ղեկավարութեամբ, Հայաստանի սենեկային նուագախումբը ելոյթներ ունեցաւ Արցախի մէջ կատարուած դասական երաժշտութեան փառատօնին:
Այս ծրագրի իրագործման նախագիծը կը պատկանէր մաէսթրօ Ղարաբեկեանին, որովհետեւ ան, շարունակ կը շեշտէր, թէ համոզուած է, որ Արցախը պէտք է դառնայ հայութեան հոգեւոր կեդրոնը, իսկ Շուշին` հայ մշակոյթի քաղաք:
Համազգայինի 90-ամեակի hանդիսաւոր նշում` Հայաստանի մէջ
Համազգային Հայ կրթական եւ մշակութային միութիւնը 9 Սեպտեմբերին, ժամը 19:00-ին, հանդիսաւոր կերպով նշեց իր հիմնադրութեան 90-ամեակը, Գ. Սունդուկեանի անուան ազգային ակադեմական թատրոնին մէջ` ներկայութեամբ պետական նախարարներու, նախարարներու ներկայացուցիչներու եւ հիւրերու:
Թատրոնի նախասրահին մէջ ցուցադրուած էին Համազգայինի հրատարակչական, գրական, մանկավարժական եւ տարբեր բնոյթի գործունէութիւնը մարմնաւորող նմուշներ:
Այս առիթով խօսք առին Համազգայինի Կեդրոնական վարչութեան ատենապետ Մկրտիչ Մկրտիչեան եւ ՀՅԴ Բիւրոյի անդամ, ՀՅԴ Բիւրոյի Հայ դատի եւ քաղաքական հարցերու գրասենեակի պատասխանատու Կիրօ Մանոյեան:
Յոբելենական հանդիսութեան ընթացքին ցուցադրուեցաւ համերգային-թատերական ինքնատիպ ներկայացում` մասնակցութեամբ Գ. Սունդուկեանի անուան ակադեմական թատրոնին, Սօս Սարգսեանի անուան Համազգայինի պետական թատրոնին, Երեւանի մնջախաղի պետական թատրոնին, Հայաստանի պարարուեստի պետական «Բարեկամութիւն» համոյթին, «Պրոֆ Արտ» պարային համոյթին, Երեւանի պետական սենեկային երգչախումբին, «Միայն աղջիկներ» վոքալ խումբին, «Էմմանուէլ Յովհաննիսեան եւ ընկերներ» տուտուկահարներու խումբին, «Սասնայ ծռեր» ազգագրական համոյթին: 
Ցուցադրուելիք գծանկարային ժապաւէնը պատրաստած էր «ՄաշՌում» սթիւտիոն, իսկ գեղարուեստական յայտագիրին հեղինակն ու բեմադրիչն էր Վարդան Մկրտչեան:
Համազգայինի հրատարակչատան 80-ամեակի նշում (Լիբանան)
Համազգայինի հրատարակչատունը Ուրբաթ, 5 Նոյեմբերի երեկոյեան փառաշուք կերպով նշեց իր հիմնադրութեան 80-ամեակը:
Այս առիթով «Մեթրոփոլիթըն» պանդոկին մէջ տեղի ունեցած ճաշկերոյթ-ընթրիքը կը վայելէր Մեծի Տանն Կիլիկիոյ Արամ Ա. կաթողիկոսին բարձր հովանաւորութիւնը, եւ անոր ներկայ էին պատկան մարմիններու ներկայացուցիչներ, Համազգայինի մեծ ընտանիքի անդամներ, մտաւորականներ, հոգեւորականներ եւ հրատարակչատան նեցուկ ու զօրավիգ կանգնած հիւրեր:
Հանդիսութեան բացման խօսքը արտասանեց Մարալ Գալեմքերեան. Համազգայինի հրատարակչատան 80-ամեայ երթը ներկայացուեցաւ այս առիթով պատրաստուած տեսաերիզի ընդմէջէն:
Ապա խօսքեր արտասանեցին Համազգայինի «Վահէ Սէթեան» տպարանի տնօրէն Յակոբ Հաւաթեան եւ Համազգայինի Կեդրոնական վարչութեան ատենապետ Վաչէ Փափազեան, որոնք լուսարձակի տակ առին ներկայ դժուար ու մարտահրաւէրներով լի պայմաններուն լոյսին տակ հայկական արժէքներու պահպանման դիմաց թումբ կանգնող դժուարութիւնները, որոնց շրջանցման համար անհրաժեշտ են հաւաքական աշխատանքը, գործող կենարար կառոյցներուն նկատմամբ զօրակցութիւնն ու նեցուկը:
Անոնք հաստատեցին, որ Համազգայինը տակաւին իր դիմաց ունի իրագործելի մեծ աշխատանքներ, զորս կարելի կ՛ըլլայ իրականացնել հաւատքով, սփիւռքի կազմակերպական եւ նիւթական ուժերու համագործակցութեամբ ու մարդուժի նուիրեալ բանակի մը առկայութեամբ:
Հայ գիրի, գրականութեան եւ մշակոյթին նկատմամբ իրենց ունեցած մեծ ներդրումին համար Համազգայինի հրատարակչատան 80-ամեակին առիթով յուշանուէրներ յանձնուեցան «Գ. Կիւլպենկեան» հիմնարկի հայկական բաժանմունքին, Մարդկային պաշարներու «Փիւնիկ» հիմնադրամին եւ Սէթեան ընտանիքին:
Աւարտին իր գնահատանքի եւ ողջոյնի խօսքը արտասանեց Մեծի Տանն Կիլիկիոյ Արամ Ա. կաթողիկոս, որ շեշտելով լիբանանահայութեան ունեցած մեծ ու հիմնական դերակատարութիւնը` սփիւռքի կեանքին մէջ, դիտել տուաւ, որ Համազգայինի հրատարակչատան նման կառոյցներու կատարած աշխատանքը խիստ կարեւոր է լիբանանահայութեան այս հանգամանքը ըստ արժանւոյն պահպանելու առումով:
80-ամեակին առիթով կատարուեցան սրտաբուխ նուիրատուութիւններ:
Նշենք, որ այս առիթով Հայաստանի Հրատարակիչներու ազգային ընկերակցութեան յատուկ գիրով Համազգայինի «Վահէ Սէթեան» հրատարակչատունը դարձաւ այս կառոյցի անդամ:
Վահան Զանոյեանի «Եզրէն դուրս» բանաստեղծական գիրքի շնորհահանդէս (Լիբանան)
Կազմակերպութեամբ Համազգայինի Լիբանանի Շրջանային վարչութեան եւ «Ազդակ» օրաթերթին, Չորեքշաբթի, 9 Նոյեմբեր 2011-ին, երեկոյեան ժամը 8:00-ին, «Ազդակ»ի «Փիւնիկ» սրահին մէջ տեղի ունեցաւ մամլոյ 61-րդ լսարանը, որուն ընթացքին տեղի ունեցաւ Վահան Զանոյեանի «Եզրէն դուրս» բանաստեղծական գիրքին շնորհահանդէսը:
Լսարանին բացման խօսքը կազմակերպիչներուն անունով արտասանեց Սարգիս Կիրակոսեան, որ նշեց, թէ Զանոյեան 1970-ական թուականներուն «Ազդակ»ի հաւաքածոներուն մէջ հրատարակած է յօդուածներ, ինչպէս նաեւ «Բագին»ի էջերուն մէջ երեւցած է իբրեւ երիտասարդ գրող:
Ան աւելցուց, որ տասնեակ տարիներ ետք, Զանոյեանի մօտ Միացեալ Նահանգներու մէջ բանաստեղծութեամբ ապրելու հրամայականը կուտակուելով անցեալ տարի հրաբուխի մը պէս պայթեցաւ, երբ հրատարակեց «Վերադարձ» հատորը, իսկ այս տարի` «Եզրէն դուրս»ը:
Կիրակոսեան ըսաւ, որ բանաստեղծը դասականութեան եւ արդիականութեան ոսկի միջինը գտած է, եւ հեղինակին բանաստեղծութիւնները պայծառ են, կշռութաւոր լեզուով, հեզասահ, պարզ ոճով եւ կենդանի ու գրական լեզուն սերտօրէն կապելով:
Ապա խօսք առաւ Էլօ Սարաճեան-Հերկելեան, որ նշեց, թէ գրողի մը գործը դատելու համար պայման չէ ծանօթ ըլլալ ենթակայի կեանքին ծալքերուն, այլ` բաւական է կարդալ եւ հաղորդուիլ իր մտածումներուն հետ:
Սարաճեան-Հերկելեան յայտնեց, որ Զանոյեան չորս տասնամեակ առաջ սկսած է գրական փորձերու, եւ անոր գրութիւններուն մէջ առկայ են հասունութիւն, կեցուածք, յանդգնութիւն եւ համամարդկային մօտեցումներ:
Ան ըսաւ, որ Վահան Զանոյեան գրած է ազգային, խոհափիլիսոփայական, կարօտի, ծնողական եւ մանկական նիւթերու շուրջ:
Սարաճեան-Հերկելեան հաստատեց, որ Զանոյեանի զոյգ հրատարակութիւնները հանդիսացած են դէպի գրականութիւն վերադարձի կամուրջը:
Զոյգ խօսքերէն ետք, Սիլվա Քիւրքճեան եւ Աքասիա Փոլատեան ընթերցեցին «Եզրէն դուրս» բանաստեղծական գիրքէն հատուածներ:
Հանդիսութեան աւարտին խօսք առաւ Վահան Զանոյեան, որ շնորհակալութիւն յայտնեց Համազգայինի Լիբանանի Շրջանային վարչութեան, «Ազդակ»ին եւ հանդիսութեան բոլոր մասնակիցներուն, ինչպէս նաեւ իր ուսուցիչներուն:
Համազգայինի Կեդրոնական վարչութեան անդամ Յասմիկ Շահինեանի այցելութիւնը «Ազատ Օր»ի խմբագրատուն եւ Հ.Կ.Խաչի ազգային վարժարանները (Յունաստան)
Ուրբաթ, 23 Սեպտեմբեր 2022-ին «Ազատ Օր»-ի խմբագրատուն այցելեց Համազգայինի Կեդրոնական վարչութեան անդամ Յասմիկ Շահինեան։
Իրեն կ՚ընկերակցէր Յունաստանի Համազգայինի Շրջանային վարչութեան ատենապետուհի Յուլիանա Մանուկեան։
Օգտուելով իր Յունաստան այցելութենէն, թերթիս խմբագրութիւնը հետաքրքրական զրոյց մը ունեցաւ ընկերուհիին հետ՝ Համազգայինի կրթական, մշակութային եւ երիտասարդական ծրագիրներուն մասին։
Իր կեցութեան առիթով, Յ. Շահինեան այցելեց Հ.Կ.Խաչի երեք ազգային վարժարանները եւ մօտէն իրազեկ դարձաւ կրթական ծրագիրներուն ու հայերէնի դասաւանդութեան։
Խօսելով այն մթնոլորտին մասին, որուն ծանօթացաւ մեր վարժարաններէն ներս, ան յայտնեց, թէ շատ հարազատ զգաց, նշմարելով, որ եռանդը չի պակսիր ուսուցիչներուն եւ աշակերտներուն մօտ, իսկ յատուկ շեշտ դրաւ հայերէն լեզուի ու պատմութեան արդի դասագիրքերու գործածութեան վրայ։
Ան նաեւ կարեւորեց Եւրոպայի մէջ գործող հայկական վարժարաններուն միջեւ յարաբերական կապեր ստեղծելու հնարաւորութիւնները։
Անդրադառնալով Ֆրանսայի մէջ՝ Համազգայինի անունով գործող վարժարաններուն, Շահինեան ներկայացուց Մարսէյի Ճեմարանի պատկերը, որ իր մանկապարտէզով, նախակրթարանի ու երկրորդականի բաժիններով կը պահէ 385 աշակերտներ։
Փարիզի մէջ կը գործէ «Համազգային-Թարգմանչաց» վարժարանը 138 աշակերտներով, որ նոյնպէս միջնակարգ բաժին ունենալու հնարաւորութիւնը ունի։
Համազգայինի Կեդրոնական Վարչութիւնը ընդունեց Արտակ Գաբրիէլեանն ու Հայկազ Ալվրցեանը
Երեքշաբթի, 18 Յունուար 2011-ին, Համազգայինի Կեդրոնական վարչութիւնը «Բագին» գրական հանդէսի խմբագրատան մէջ հանդիպում ունեցաւ «Հայ դատի շաբթուան» առիթով ներկայիս Լիբանան գտնուող Ջաւախքի հասարակական կազմակերպութիւններու խորհուրդի անդամ Արտակ Գաբրիէլեանի եւ Արեւմտահայոց հարցերու կեդրոնի տնօրէն Հայկազ Ալվրցեանի ետ:
Հանդիպման ընթացքին հիւրերը ներկայացուցին իրենց աշխատանքներուն ծիրը, դիմագրաւած դժուարութիւններն ու հետապնդած նպատակները՝ միաժամանակ շեշտելով, որ համահայկական տարողութիւն ունեցող Ջաւախքի ներկայ իրավիճակն ու Արեւմտահայոց առնչուող հարցերը կը կարօտին համայն հայութեան զօրակցութեան, որպէսզի կարելի ըլլայ միասնական ճիգերով ապահովել առաւելագոյն արդիւնք:
Համազգայինի Կեդրոնական վարչութիւնը մեծապէս գնահատեց զոյգ մասնագէտներուն տարած աշխատանքը, ապա Համազգայինի մեծ ընտանիքին անունով իր զօրակցութիւնը յայտնեց ե՛ւ ջաւախահայութեան ներկայ կեանքի բարելաւման ի նպաստ տարուող ճիգերուն, ե՛ւ Արեւմտահայաստանի դատին ու արեւմտահայոց իրաւունքներուն ի նպաստ աշխատանք տանող կեդրոնի նախաձեռնութիւններուն:
Համազգայինի Կեդրոնական Վարչութեան լիակազմ ժողով
Շաբաթ 19 եւ Կիրակի 20 Սեպտեմբեր 2015ին, Համազգային Հայ Կրթական եւ Մշակութային Միութեան Կեդրոնական Վարչութիւնը Պէյրութի մէջ գումարեց 2014-2018 քառամեակի իր Բ. տարեկան լիակազմ ժողովը, որ գլխաւորաբար զբաղեցաւ Է. Պատգամաւորական Ժողովի որդեգրած որոշումներու գործադրութեան ընթացքի խնդիրներով։
Առաջին հերթին, Կեդրոնական Վարչութիւնը լսեց կազմակերպական շրջաններու մասին տեղեկատուական զեկոյցներ։
Ժողովը ուրախութեամբ արձանագրեց ԱՄՆի Արեւելեան, Արեւմտեան եւ Գանատայի Շրջանային Վարչութիւններու համագործակցական ծրագիրներով միատեղ աշխատելու փաստը։
Իսկ Կեդրոնական Վարչութեան Հիւսիսային Ամերիկայի նորահաստատ գրասենեակին կապակցութեամբ, ժողովը ճշդեց անոր գործունէութեան սահմաններն ու Շրջանային Վարչութիւններուն հետ յարաբերութեան եղանակը։
Անդրադառնալով նոր ձեւաւորուող շրջաններուն, ժողովը քննեց անոնց գործունէութեան աշխուժացման խնդիրներն ու կարելիութիւնները։
Ապա ժողովը զբաղեցաւ Կեդրոնական Վարչութեան հովանիին տակ գործող կրթական հաստատութիւններու վարչական եւ ուսումնական հարցերով եւ այդ մարզերուն մէջ առկայ դժուարութիւններով։
Ժողովը ընդգծեց այդ հաստատութիւններու հայեցի կրթութեան դիմագծի պահպանման զարկ տալու իր յանձնառութիւնը։
Սփիւռքի զանազան կրթական հաստատութիւններուն հայերէն դասաւանդող անձնակազմ պատրաստելու եւ տրամադրելու առաջադրութեամբ,Կեդրոնական Վարչութիւնը որոշեց յաւելեալ քարոզչութիւն կատարել Երեւանի Պետական Համալսարանի հետ գործակցաբար իրականացուող հայագիտութեան մագիստրոսական եւ դպրոցական վարչագիտութեան ծրագրերուն մասին։
Ինչ կը վերաբերի իր մնացեալ հաստատութիւններուն, ընդ որում «Վահէ Սէթեան» Տպարանն ու Հրատարակչատունը, «Լիւսի Թիւթիւնճեան» Ցուցասրահը եւ «Բագին» գրական հանդէսը, ժողովը քննեց նախորդ տարեշրջանի ընթացքին անոնց անցած ուղին եւ առաւ համապատասխան որոշումներ անոնց յառաջիկայ գործունէութեան նկատմամբ։ Հանգամանաւոր քննութեան արժանացաւ Համազգայինի Հիմնադրամներու Կեդրոնական Մարմնի գործունէութիւնն ու ապագայ աշխատանքներու ծիրը։
Ժողովը արժեւորեց ելեկտրոնային սարքերու խաղերով 3-5 տարեկան մանուկներու հայերէն սորվեցնելու նախաձեռնութիւններու շարքը, որոնցմէ առաջինը՝ «Լալան ու Արան - Գոյներու Աշխարհ»ը լոյս կը տեսնէ ի մօտոյ։
Ժողովը որոշեց լայն քարոզչութեամբ հրապարակել առաջին խաղը, եւ անկէ ետք շարունակել շարքի յաջորդական հանգրուաններու իրականացումը։
Իսկ համացանցային երիտասարդական հարթակի մը ճամբով հայերիտասարդութիւնը մեր մշակոյթին առնչելու ծրագրի գծով, Կեդրոնական Վարչութիւնը որոշեց շարունակել իր սկսած նախապատրաստական աշխատանքը, յաջորդ տարուան ընթացքին զայն հրապարակելու նախատեսութեամբ։
Վերջապէս, ժողովի օրակարգին մաս կը կազմէին Համազգայինի տարեկան Ուսանողական Համախմբումը (Ֆորում) եւ քարոզչական աշխատանքներու կազմակերպումը։
Անոնց յառաջիկայ ուղեգիծը ճշդելու նպատակով, այս հարցերը ենթարկուեցան համապարփակ քննարկման։
Վերոյիշեալ բոլոր հարցերը մաս կը կազմեն Համազգայինի Ընդհանուր Ռազմավարական Ծրագրին, որուն այժմէականացումը ԿեդրոնականՎարչութեան օրակարգի մնայուն կէտերէն մէկն է։
Այդ ծրագիրը եւս քննուեցաւ այս ժողովին, որ կատարեց համապատասխան ճշդումներ անոր մէջ։
Համազգային Հայ Կրթական եւ Մշակութային Միութեան Կեդրոնական Վարչութիւն
Պէյրութ, 22 Սեպտեմբեր 2015
Հսկում՝ ի յուշ Մեծ Եղեռնի մէկուկէս միլիոնին (Քուէյթ)
Համազգայինի Քուէյթի Մեկուսի Կազմի կազմակերպութեամբ` այս տարուան Ապրիլեան Եղեռնին նուիրուած հսկումը տեղի ունեցաւ 23 Ապրիլ 2018-ին, Սրբոց Վարդանանց Եկեղեցւոյ Սրահին մէջ, հովանաւորութեամբ Թեմիս Բարեջան Առաջնորդ` Գերշ. Տ. Մասիս Եպս. Զօպուեանի եւ ներկայութեամբ` Քուէյթի մօտ ՀՀ Արտակարգ եւ Լիազօր Դեսպան ՆՎ Պրն. Մանուէլ Բադէյեանի եւ իր տիկնոջ:
ՀՀ Օրհներգէն ետք, հանդիսութեան բացումը կատարեց կազմի ատենապետ՝ Մեսրոպ Թասլաքեան, որ իր խօսքին մէջ շեշտեց Ցեղասպանութեան յիշողութեան պահպանումը եւ աւանդումը սերունդէ սերունդ, որ չմարի ժողովուրդի յիշողութիւնը եւ հատուցման պահանջատիրութիւնը:
Ապա ներկայացուեցաւ գեղարուեստական կոկիկ յայտագիր մը, որ ընդգրկեց երգեր, երաժշտական կտորներ եւ ասմունք։
Լիւսի Քահքէճեան ներկայացուց Կոմիտասի «Կռունկ» երգը, ապա Կարօ, Փաթիլ եւ Յովհաննէս Պօղոսեանները, տուտուկով, սրինգով ու ջութակով ներկայացուցին Խաչատուր Աւետիսեանի «Հայոց Հովիկ» երաժշտական կտորը, որմէ ետք «Մայր մեր Հայաստան» երգը հնչեց Գէորգ Թէմամեանի կողմէ. անոր յաջորդեց Վահագն Դաւթեանի «Իմ Հարեւաններին» ասմունքի կտորի ներկայացումը Մարիա Սարգիսեանի մեկնաբանութեամբ, որմէ ետք Փաթիլ Պօղոսեան, ջութակով ներկայացուց «Ծիրանի Ծառ»-ը, ապա Լիլա Կարապետեանի մեկնաբանութեամբ՝ ներկայացուեցաւ «Կեանք ու Կռիւ» երգը։
Երգերուն, դաշնամուրի նուագակցութեամբ իր մասնակցութիւնը բերաւ Ճորճ Արապաթլեան։
Օրուան բանախօս` Տոքթ. Ներսէս Սարգիսեան իր խօսքին մէջ հանգամանօրէն անդրադարձաւ Հայկական Ցեղասպանութեան միջազգային ճանաչման երկար գործընթացին եւ անկէ բխած պահանջատիրութեան հանգրուաններուն եւ ուղղութեանց իր իրաւական, քաղաքական եւ ուժերու հաւասարակշռութեան տեսակէտէ:
Բանախօսը շեշտեց այն տքնաջան աշխատանքը, որ պէտք է տարուի Հայկական պետութեան եւ Սփիւռքին կողմէ` միասնական ջանքերով, կեդրոնացնելով իրաւական եւ քաղաքական կարողութիւնները ի խնդիր Ցեղասպանութեան ամբողջական ճանաչման եւ ապա` հատուցման, միաժամանակ կերտելով հզօր տնտեսական, ռազմական եւ ընկերային հաւասարութեան վրայ հիմնուած երկիր որպէս գրաւական Հայ Դատի լուծման։
Երեկոյի փակման խօսքը կատարեց Թեմիս Բարեջան Առաջնորդ՝ Գերշ. Տ. Մասիս Եպս. Զօպուեանը, շեշտը դնելով հայ ժողովուրդի կեանքին մէջ երեք հիմնական սրբութիւններուն՝ հայրենիքին, եկեղեցւոյ կողմէ սրբադասուած նահատակներուն ու սուրբերուն եւ քրիստոնէական հաւատքին կառչած մնալու անհրաժեշտութեան վրայ։
Հանդիսութեան աւարտին` ներկաները հետեւելով Սրբազան հօր, կարմիր մեխակներ զետեղեցին Եկեղեցւոյ մուտքին գտնուող խաչքարին դիմաց եւ խոնարհեցան ի յարգանս Եղեռնի զոհերուն:
«Հայոց պատմութեան հիմնահարցեր» հեռաուսուցման եռամսեայ խտացեալ երկրորդ ծրագիրի վկայականաց բաշխման հանդիսութիւն (Լիբանան)
Համազգայինի Լիբանանի Շրջանային վարչութեան կազմակերպութեամբ Շաբաթ, 4 Յունիս 2016-ին, յետմիջօրէի ժամը 4:00-ին, Համազգայինի «Լեւոն Շանթ» մշակութային կեդրոնի «Գ. եւ Հ. Արմէնեան» սրահին մէջ տեղի ունեցաւ «Հայոց պատմութեան հիմնահարցեր» հեռաուսուցման եռամսեայ խտացեալ երկրորդ ծրագիրի վկայականաց բաշխման հանդիսութիւնը:
Համազգայինի Լիբանանի Շրջանային վարչութեան անունով Սեպուհ Այնթապլեան ողջունեց ներկաները հեռաուսուցման եռամսեայ խտացեալ երկրորդ ծրագիրի վկայականաց բաշխման հանդիսութեան առիթով եւ ըսաւ, որ 21-րդ դարու պայմանները կը մղեն բոլորը բարելաւելու իրենց գիտելիքները իրենց ընտրած ասպարէզներուն մէջ:
Ան յաջողութիւն մաղթեց եւ շնորհաւորեց մասնակիցները իրենց տարած աշխատանքին համար:
Փոքրիկներու մտերմիկ հաւաք (Սուրիա)
Կազմակերպութեամբ Համազգայինի «Համօ Օհանջանեան» մասնաճիւղի վարչութեան, Կիրակի` 29 Յունուար 2023-ին, առաւօտեան ժամը 10։30-ին, Ս. Աստուածածին Կիրակնօրեայ դպրոցի ներքնասրահէն ներս, տեղի ունեցաւ փոքրիկներու մտերմիկ հաւաք մը։
Վարչութիւնս գիւղիս մանկապարտէզի աշակերտներուն բաժնեց «Լալան ու Արան» վաճառանիշով հագնելիքներ, որոնք տրամադրուած են Համազգայինի Կեդրոնական Վարչութեան կողմէ։
Ընթացքին փոքրիկները ծանօթացան Լալային ու Արային սիրած գոյներուն տեսերիզի մը միջոցաւ, ինչպէս նաեւ ծանօթացան Ամենայն Հայոց բանաստեղծ` Յովհաննէս Թումանեանին։
Ձեռնարկը հասաւ իր աւարտին հիւրասիրութեամբ եւ նուէրներու բաշխումով։
Համազգայինը կրկին անգամ յաջողեցաւ փոքրիկներուն անմեղ դէմքերուն քաղցր ժպիտ մը գծել։
«Մանուկներու Օր» Մոնթրէալի Հայ կեդրոնէն ներս
Կիրակի, 19 Մայիս 2019-ին, կ.ե. ժամը 2:00-էն 4:00-ի միջեւ, Հայ կեդրոնի ՀՄԸՄ-Կամք «Հայկ Մարգարեան» մարզասրահին մէջ, նշուեցաւ Միջազգային «Մանուկներու օր»ը, կազմակերպութեամբ «Société du patrimoine d'expression du Québec»-ի եւ համագործակցութեամբ Համազգային հայ կրթական եւ մշակութային միութեան «Անի» պարախումբի յանձնախումբին։
Ներկայ էին SPEQ-ի եւ Folklore Canada-ի տնօրէնները իրենց կողակիցներով, տասը տարբեր համայնքներու պարախումբեր եւ երգչախումբեր իրենց ղեկավարներով, Համազգային «Սանահին» մասնաճիւղի վարչութեան եւ Գանատայի Շրջանային վարչութեան անդամներ, ինչպէս նաեւ՝ 400-ի հասնող հանդիսատեսներ։
Համազգայինի բարի գալուստի եւ շնորհակալական սրտի խօսքը փոխանցեց՝ «Folkore Canada»-ի եւ «SPEQ»-ի մօտ «Անի» պարախումբի յանձնախումբէն ներկայացուցիչ՝ Սիլվի Մերճանեանը։
Օրուան հանդիսավար Catherine Moreau, ամէն մէկ խումբը հրաւիրելէ առաջ, փոքր բացատրական մը ներկայացուց պարի շարժումներուն կամ երգի իմաստին մասին։ 
Միջոցառման իրենց մասնակցութիւնը բերին հետեւեալ խումբերը՝
Մեծ էր խանդավառութիւնը փոքրիկներուն մօտ, որոնք անհամբեր, հերթ սպասելով, ջանք չխնայեցին լաւագոյն ձեւով ծանօթացնելու իրենց մշակոյթը ներկաներուն, եւ մանաւա՛նդ ուշի-ուշով հետեւեցան եւ բուռն ծափերով ողջունեցին միւս խումբերուն ելոյթները։
Ընդմիջումներուն, Mme France Bourque-Moreau-ն, հմտօրէն զբաղեցուց փոքրիկները զիրենք հրաւիրելով բեմ՝ միասնաբար հետեւելու իր քայլերուն եւ երգերուն, ընկերակցութեամբ ժողովրդական գործիքներով օժտուած՝ Քէպէքցի նուագախումբին։
Դադարին, ներկաները վայելեցին «Անի» պարախումբի յանձնախումբին պատրաստած հարուստ հայկական քաղցրեղէններն ու խմորեղէնները։
Ներկայ էին նաեւ ՀՄԸՄ «Կամք»էն սկաուտներ, որոնք ստանձնած էին օրուան կարգ ու կանոն պահելու պատասխանատուութիւնը։
Աւարտին, «Անի» պարախումբի երեց անդամներ, հրաւիրեցին բոլոր ներկաները միասնաբար պարելու հայկական «Վերվերի» շուրջպարը։
Մանկական երգերու մեկնաբան Թալինի ելոյթը Շուէտի մէջ
Կազմակերպութեամբ Համազգայինի Շուէտի մեկուսի կազմի վարչութեան, եւ փոխ ատենապետ Արամ Եանըքեանի մեծ ճիգերով, Կիրակի, 2 Հոկտեմբեր 2016-ին, Սթոքհոլմի մէջ տեղի ունեցան մանկական երգերու մեկնաբան Թալինի համերգները, որոնց ներկայ էին մեծ թիւով փոքրիկներ, աւելի քան 500 ներկաներ։ 
Ձեռնարկէն առաջ նախատեսուած տոմսերը արդէն սպառած էին։
Վարչութիւնը որոշեց կազմակերպել երկրորդ ելոյթ մը, որպէսզի փոքրիկները, որոնք տակաւին չէին ապահոված իրենց տոմսերը անմասն չմնան։
Այսպիսով նոյն օրուան մէջ երկու ելոյթներն ալ բազմամարդ եւ լեցուն սրահին մէջ տեղի ունեցան, մեծ խանդավառութիւն ստեղծելով գաղութէս ներս։
Մանուկները եկած էին Շուէտի զանազան քաղաքներէ՝ Ուփսալա, Սթոքհոլմ, Սոդերթէլյէ, Լինշոպինգ, Վեստերոս եւ այլն։
Ելոյթին բացումը կատարեց Համազգայինի ատենապետուհի Մելինէ Մանսուրեան, օրուան բեմավարուհին էր Մարիէթ Մասիհը։
Մանուկները առիթը ունեցան Թալինին հետ երգելու, պարելու եւ ուրախանալու։
Երգչուհին իր ամուսնոյն հետ Շուէտ հասաւ 29 Սեպտեմբերին։
30 Սեպտեմբերին ան հանդիպում ունեցաւ ՀՄԸՄ-ի սկաուտներուն հետ։
Համազգայինի «Ալիք» պարախումբի անդամներէն ընտրուեցան երեք անդամներ եւ միացան Թալինին իբրեւ իր ընկերակիցները՝ կատուն, նապիկը եւ ծաղրածուն։
Այս ձեռնարկի յաջողութեան համար եղան նուիրատուներ, որոնք սիրայօժար իրենց լուման նուիրեցին Համազգայինին:
Իր նուիրատուութեամբ յատկապէս Համազգայինին օժանդակեց «Սեւան» ընկերութիւնը, պրն. Հրաչ Մարութեանը:
Շնորհակալութիւն:
Այդ օրերուն Շուէտի մէջ աշխատանքային մթնոլորտը վարակիչ եւ խանդավառող էր, երիտասարդներ հաւաքուած Համազգայինի դրօշի ներքոյ միացեալ աշխատանքով յաջողութեամբ պսակեցին այս ելոյթը, որ Շուէտի տարածքին անդրանիկն էր իր տեսակին մէջ։
Համազգայինի Շուէտի Վարչութիւն
Մանկական երգերու մեկնաբան Թալինի ելոյթները Լիբանանի մէջ
Հովանաւորութեամբ Համազգայինի Լիբանանի Շրջանային վարչութեան եւ կազմակերպութեամբ Համազգայինի «Վահէ Սէթեան» հրատարակչատան-գրախանութին, մանկական երգերու մեկնաբան Թալինի ելոյթները տեղի ունեցան 27 եւ 29 Մայիս 2016-ին, «Էմիլ Լահուտ» համալիրին մէջ:
Երկու օրերու ընթացքին սրահը լեցուեցաւ մանուկներու եւ ծնողներու խուռներամ բազմութեամբ:
Համազգայինի գրախանութին կողմէ բացման խօսքը արտասանեց եւ ձեռնարկը հանդիսավարեց Անժելա Տաղլեան:
Փոքրերու պատմութեան ժամ (Գանատա)
Ուրբաթ, 16 Նոյեմբեր 2018-ին, տեղի ունեցաւ Համազգայինի «Սանահին» մասնաճիւղի «Գիրքը՝ մեր ընկերը, պատմութիւնը՝ մեր երեւակայութիւնը» նշանաբանով «Փոքրերու պատմութեան ժամ»-ի ամսական հաւաքը: 
Փոքրիկները կարգով գրադարան մուտք գործեցին եւ տեղաւորուեցան սեղաններուն շուրջ, ուր գոյնզգոյն ներկերով գունաւորեցին պատկերները, որ իրենց տրամադրուած էին:
Երբ բոլոր փոքրիկները գրադարան հաւաքուեցան, պատմողը՝ Շաղիկ Թորիկեան, զիրենք հրաւիրեց որ գորգին վրայ տեղաւորուին եւ պատրաստուին ունկնդրելու Կրիմ եղբայրներու «Պրեմ քաղաքի երաժիշտները»:
Բոլորը հետաքրքրութեամբ հետեւեցան կենդանիներուն դէպի Պրեմ քաղաքը երթին: 
Կենդանիները, այլեւս իրենց տիրոջ յանձնարարած պաշտօնը կատարելու ուժը եւ կարողութիւնը չունենալով, որոշեցին Պրեմ քաղաքը մեկնիլ, որպէսզի անտէր չմնան եւ նորանոր փորձառութիւններու տիրանան՝ յատկապէս նուագելով իրենց նախասիրած երաժշտական գործիքը:
Փոքրիկները պատմողին հարցումներուն կը պատասխանէին եւ միաժամանակ անհամբեր կը սպասէին կենդանիներու ճամբորդութեան աւարտին: 
Պատմութենէն ետք իւրաքանչիւր փոքրիկ, իր նախասիրած կենդանիին թուղթէ խամաճիկը պատրաստեց, զայն իր ճաշակով ներկելով եւ զարդարելով զանազան առարկաներով: 
Բոլորն ալ առիթը ունեցան իրենց ընկերներուն հետ բաժնելու անձնական պատմութիւններ՝ դպրոցի կամ տան պատահարներ, զուարճացնելով իրենց փոքր եւ մեծ բարեկամները:
Փոքրերու պատմութեան ժամ (Գանատա)
Ուրբաթ, 19 Հոկտեմբեր 2018-ին տեղի ունեցաւ Համազգայինի «Սանահին» մասնաճիւղի «Գիրքը՝ մեր ընկերը, պատմութիւնը մեր երեւակայութիւնը» նշանաբանով՝ «Փոքրերու Պատմութեան Ժամ»-ի 2018-2019 տարեշրջանի անդրանիկ հաւաքը:
Բոլոր փոքրիկները խանդավառ էին վերագտնելու իրենց ընկերները եւ սիրելի պատասխանատուն:
Հին ընկերներուն կողքին, նոր փոքրիկ ընկերներ միացան խմբակին:
Երբ բոլոր փոքրիկները գորգին վրայ իրենց տեղերը գրաւեցին, Արփի Սողոմոնեան ընթերցեց Այտա Պ. Մինասեանի «Անին ու Արան»: 
«Անին» ու «Արան» իրենց իմաստութեան եւ ճարպիկութեան շնորհիւ կրցան ազատիլ իրենց հանդիպած արկածախնդրութիւններէն եւ միանալ իրենց հօրը՝ պապենական տան մէջ:
Պատմողին դերակատարի փորձառութեան շնորհիւ փոքրիկները իրենց նախասիրած պատմութեան տիպարին դերը ընտրելով կենդանի պատկեր ներկայացուցին:
Այս միջոցաւ յայտնաբերեցին իրենց թատերական ձիրքերն ու տաղանդները:
Անխոնջ երեւակայութեան տեղի տալով՝ դերերը փոխեցին իրենց ճաշակին համեմատ եւ տեղափոխուեցան հեքիաթային աշխարհ, խաղարկութեան տալով իւրայատուկ շունչ եւ ոգի:
Պատմողը նոյնիսկ փոքրիկ տնակ մը տրամադրած էր բեմադրութեան համար, որուն մէջ մեծ հաճոյքով մուտք եւ ելք գործեցին փոքրիկները:
Ձեզ անհամբեր կը սպասենք մեր յաջորդ հանդիպումին Ուրբաթ 16 Նոյեմբեր 2018-ին «Մուշեղ Իշխան» Գրադարանէն ներս, ժամը 6-էն 7:
Ռոզմարի Սահակեան
Փոքրերու պատմութեան ժամ (Գանատա)
Ուրբաթ, 15 Փետրուար 2019-ին տեղի ունեցաւ Համազգայինի Մոնթրէալի «Սանահին» մասնաճիւղի «Գիրքը՝ մեր ընկերը, պատմութիւնը՝ մեր երեւակայութիւնը» նշանաբանով «Փոքրերու Պատմութեան Ժամ»-ի ամսական հաւաքը:
«Պատմութեան Ժամ»-ի փոխ-պատասխանատու՝ Մեղրիկ Զէյթունլեան, «Խօսող Ձուկը» ընթերցելով մանուկներ փոխադրեց Յովհաննէս Թումանեանի երեւակայական աշխարհէն ներս, ուր անասունները խօսելով կ՚արտայայտեն իրենց մտածումները: 
Թումանեանի բոլոր հեքիաթներուն ընդմէջէն խորհուրդ մը կայ քաղելիք:
Երբ ձկնորսի օգնականը, օր մը ազատ կ՚ արձակէ վարպետին նուիրած գոյնզգոյն խօսող ձուկը, ձկնորսը զինք պաշտօնէն կ՚արձակէ:
Օգնականը զանազան փորձութիւններու կ՚ենթարկուի, սակայն՝ վերջաւորութեան կը վարձատրուի ձուկին հանդէպ ցուցաբերած իր բարեացակամութեան համար:
Պատմութեան աւարտին բոլորը տեղաւորուեցան սեղաններուն շուրջ եւ իրենց ճաշակով ու նախասիրած գոյներով զարդարեցին «Խօսող Ձուկ»-ին պատկերը եւ պզտիկ փայտիկներով կազմեցին ձուկի թուղթէ խամաճիկներ:
Ծնողներ, պատրաստուեցէ´ք վայելելու «Խօսող Ձուկ»-ին բեմադրութիւնը ձեր տուներէն ներս:
Ձեզի անհամբեր կը սպասենք մեր յաջորդ հանդիպումին՝ Ուրբաթ, 15 Մարտ 2019-ին, «Մուշեղ Իշխան» Գրադարանէն ներս, ժամը 6-էն 7-ը: 
Ձեր երեխաներն ու թոռները կրնան ընկերակցիլ մեզի եւ ճոխ յայտագրին իրենց մասնակցութիւնը բերել, հեռաձայնելով Մեղրիին՝ 514 826-1075, կամ գրելով հետեւեալ ե-հասցէին megho7@hotmail.com:
«Գիրքը մեր ընկերն է, իսկ հեքիաթը՝ մեր երեւակայութիւնը» (Վալանս)
«Գիրքը մեր ընկերն է, իսկ հեքիաթը՝ մեր երեւակայութիւնը» ծրագիրի ծիրէն ներս, Համազգայինի Վալանսի «Լ. Շանթ» մասնաճիւղը Շաբաթ, 8 Յունիս 2019֊ին կազմակերպեց Յովհաննէս Թումանեանի հեքիաթներու ընթերցման յետմիջօրէ մը, ներկայութեամբ 26 երեխաներու (5-12 տարեկան)։
Ձեռնարկի կազմակերպիչներուն՝ Մարալ Հարպոյեանի եւ Բէկի Էքմանեան֊Պայրամեանի կողմէ ներկայացուեցաւ Թումանեանի «Շունն ու Կատուն» հեքիաթը, ապա ցուցադրուեցաւ համանուն հեքիաթի գծաշարժանկարը։
Երեխաները ուշադրութեամբ ունկնդրեցին եւ ծանօթացան նաեւ Թումանեանի «Չարի Վերջը», «Սուտասանը» եւ «Մի Կաթիլ Մեղրը» հեքիաթներուն։
Իւրաքանչիւր հեքիաթի աւարտին տեղի ունեցած հարցադրումներուն երեխաներուն տուած պատասխանները բարձր գնահատուեցան կազմակերպիչներուն կողմէ։
Երեխաները իրենց պատրաստած մարաքաներուն նուագակցութեամբ երգեցին Կոմիտասի «Կաքաւիկ» երգը։
Այնուհետեւ տեղի ունեցան խաղեր եւ պարեր Կոմիտասի մանկական երգերուն ընկերակցութեամբ։
Աւարտին տեղի ունեցած փոքրիկ հիւրասիրութեան կողքին, երեխաները ստացան նաեւ Համազգայինի Լալային ու Արային կերպարներով եւ հայկական այլ գրութիւններով պիտակներ եւ գունաւորելու թերթիկներ՝ Կոմիտասի «Կաքաւիկ» ու «Զմփիկ» երգերուն բառերով եւ նկարներով զարդարուած։
Փոքրերու պատմութեան ժամ (Գանատա)
Ուրբաթ, 18 Մայիս 2018-ին տեղի ունեցաւ Համազգայինի «Սանահին» մասնաճիւղի «Գիրքը՝ մեր ընկերը, պատմութիւնը մեր երեւակայութիւնը» նշանաբանով ՝ «Փոքրերու պատմութեան ժամ»-ի աւանդական հաւաքը:
Եօթը փոքրիկներ ուշիմօրէն ունկնդրեցին Յարութ Կիւլոյեանի ներկայացուցած պատմութիւնը՝ «Tony Ciango»-ի «Անձրեւի Հրեշտակը»:
 
Պատմութենէն առաջ ներկաներու անսահման կարելիութիւններուն եւ իրենց երեւակայութեան տեղի տալով, բոլոր փոքրիկներրը Պատմութեան ժամի պատասխանատու՝ Մեղրի Պագարեանի ցուցմունքներուն հետեւելով գոյնզգոյն թղթիկներով գրքոյկ կազմեցին:
Ապա գրքոյկի իւրաքանչիւր էջին վրայ իրենց գծած պատկերացումներով հեքիաթ պատմողի իրենց անդրանիկ փորձերը կատարեցին:
Պատմութեան վերնագիրը որոշելէ ետք, իւրաքանչիւր փոքրիկ իւրայատուկ գունագեղ էջերու միջոցաւ ներկայացուց իր պատկերացուցած դէպքը կամ ապրումները՝ յատուկ ոճով փոխանցելով իր ստեղծագործ ոգիին արդիւնքները: 
Յետոյ բոլորը գորգին վրայ իրենց տեղերը գրաւելէ ետք, Յարութ Կիւլոյեանի շնորհիւ հետեւեցան, թէ ի՛նչպէս «Քրիսի»-ն՝ անձրեւի հրեշտակը, յաջողեցաւ ամպերէն անձրեւ տեղացնել, լիովին եւ հպարտօրէն կատարելով իրեն յանձնուած պարտականութիւնը:
Ուշադրութեամբ եւ կեդրոնացումով ունկնդրելէ ետք Քրիսի» հրեշտակին փորձութիւնները, փոքրիկները պատասխանեցին պատմողին հարցումներուն: 
Այսուհետեւ, անձրեւոտ օրերուն, «Քրիսի հրեշտակ»ին առաքելութիւնը միշտ վառ պիտի մնայ փոքրիկներուն յիշողութեան մէջ:
Հանդիպումին աւարտին պատմողը իւրաքանչիւրին բաժնեց հրեշտակի զարդեղէն մը: 
Ռոզմարի Սահակեան
Մեծանուն խմբավար Յովհաննէս Չէքիճեան՝ Ֆրեզնոյի մէջ
Համբաւաւոր խմբավար Յովհաննէս Չէքիճեան ի վերջոյ նաեւ հասաւ այս հեռաւոր անկիւնը, Կիրակի, 17 Մարտ 2019-ին, շնորհիւ իր նախկին աշակերտներէն Շողիկ Պապոյեանի տքնաջան աշխատանքին:
Ձեռնարկը կազմակերպած էին Ֆրեզնոյի Հայ թանգարանի տնօրէնութիւնը եւ Ս. Երրորդութիւն եկեղեցին, եւ զայն կը հովանաւորէր Համազգայինի «Դանիէլ Վարուժան» մասնաճիւղը, որ այս առիթով, առաջին Հանրապետութեան նուիրուած նիւթով նկարազարդ ալպոմ մը նուիրեց խմբավարին:
Չէքիճեան սրահէն ներս մտաւ հայր Տաճատ վրդ. Աշըքեանի ընկերակցութեամբ եւ ժողովուրդը զինք դիմաւորեց ծննդեան երգով:
Իննսունամեայ արուեստագէտ հսկան ազդուած էր տեսարանէն:
Մեծարանքի հանդիսութեան հանդիսավար Վարուժան Տէր Սիմոնեան բարի գալուստ մաղթեց ներկաներուն:
Ճաշի սպասարկութեան ընթացքին տեսերիզով ցուցադրուեցան յոբելեարի անցած կեանքի դրուագները:
Յայտագիրը սկսաւ գեղեցիկ երգերով, հայրենի երգիչ Միսակ Իսրայէլեանի կողմէ: 
Վարպետ դաշնակահարուհի երէցկին Սեւան Պալապանեան կ՛ընկերակցէր անոր: 
Յաջորդաբար վայելեցինք «Կարմիր Վարդին», «Երազ» եւ իտալական «Թոսքա» օփերայէն «Է Լուսիվան լէ սթելլի» երգերը:
Ֆրեզնոյի Գրական լսարան «Զանգակատուն» խումբի ներկայացուցիչ Մարգարիտ Դումանեան բարի գալուստ մաղթեց մայէսթրոյին եւ զայն կոչեց «ամենայն հայոց խմբավար»:
Ապա հանդիսավար Վարուժան Տէր Սիմոնեան խմբավարի ելոյթներէն օրինակներ ներկայացուց:
Պոլսոյ «Վարդանանց» երգչախումբը Լիբանան հասաւ եւ այցելեց «Շաղզոյեան» կեդրոն
Համազգայինի Լիբանանի Շրջանային վարչութեան հրաւէրով, Հինգշաբթի, 2 Հոկտեմբեր 2014-ին Լիբանան հասաւ Պոլսոյ «Վարդանանց» երգչախումբը:
Գաղութային կառոյցներուն ծանօթանալու շրջագիծին մէջ, «Վարդանանց» երգչախումբին անդամները այցելեցին «Շաղզոյեան» կեդրոն, ուր ծանօթացան կեդրոնին մէջ գործող մշակութային եւ տեղեկատուական կառոյցներու աշխատանքներուն:
Այցելութեան յաջորդական հանգրուաններն էին Համազգայինի «Վահէ Սէթեան» հրատարակչատունը, գրատունը եւ «Լիւսի Թիւթիւնճեան» ցուցասրահը, «Ազդակ»-ի խմբագրատունը եւ «Վանայ ձայն»-ը:
Երգչախումբին անդամները առաջին անգամ ըլլալով ելոյթ պիտի ունենան Պէյրութի մէջ Շաբաթ, 4 Հոկտեմբեր 2014-ին, «Սեն Ժոզեֆ» համալսարանի «Փիեռ Ապու Խաթեր» սրահին մէջ:
Կիրակի, 5 հոկտեմբեր 2014-ին «Վարդանանց»-ի անդամները պիտի մասնակցին Անթիլիասի մայրավանքին մէջ տեղի ունենալիք Ս. պատարագին:
Քրիստինէ Սահակեանի անզուգական ելոյթը Լիբանանի մէջ
Համազգայինի Լիբանանի Շրջանային վարչութեան կազմակերպութեամբ, զբօսաշրջութեան նախարար Աւետիս Կիտանեանի հովանաւորութեամբ եւ նախագահութեամբ ՄԱՀԱԵՄ-ի Կեդրոնական մարմինի ատենապետ վեր. դոկտ. Փոլ Հայտոսթեանի, Ուրբաթ, 24 Մարտ 2017-ին, երեկոյեան ժամը 8:00-ին, Հայ աւետարանական Ա. եկեղեցւոյ մէջ տեղի ունեցաւ «Արիաներ եւ ռոմանսներ» խորագիրը կրող համերգ մը` կատարողութեամբ Հայաստանի Հանրապետութեան օփերայի եւ պալէի ազգային ակադեմական թատրոնի մեներգչուհի Քրիստինէ Սահակեանի (Մեցցօ-սոփրանօ), դաշնակի ընկերակցութեամբ Կամիլա Երկանեան-Քէշիշեանի:
Ողջոյնի խօսքով հանդէս եկաւ Վարդան Ազնաւուրեան: Ան իր խօսքին սկիզբը ըսաւ, որ Համազգայինի 2016-2017 տարեշրջանի համերգային ծրագիրներու կողքին Հայաստան-սփիւռք գործակցութեան մէկ գեղեցիկ դրսեւորումն է այս համերգը, որ եզակի առիթ պիտի ընծայէ հաղորդուելու բարձրորակ արուեստին հետ:
Խօսքի աւարտին ան շնորհակալութիւն յայտնեց զբօսաշրջութեան նախարար Աւետիս Կիտանեանին, վեր. դոկտ. Փոլ Հայտոսթեանին, երգչուհին հիւրընկալող տէր եւ տիկին Նուրիճան Տէմիրճեանին եւ «Օ. Թի. Վի.» պատկերասփիւռի կայանի հայկական լրատուութեան բաժանմունքին:
Հոգեհանգստեան արարողութիւն՝ ի յիշատակ Գօլստըն Ճեմարանի հանգուցեալ բարերարներուն (Աւստրալիա)
Նախաձեռնութեամբ Աւստրալիոյ Համազգայինի Շրջանային Վարչութեան, Չորեքշաբթի, 22 Փետրուար 2012-ին, տեղի ունեցաւ հոգեհանգստեան արարողութիւն՝ Գօլստըն բարերարներու յիշատակին նուիրուած յուշարձանին մօտ, Ճեմարանի մուտքին։
Հոգեհանգստեան արարողութենէն ետք, վեցերորդ կարգի աշակերտները հերթաբար ծաղիկներ զետեղեցին յուշաքարին վրայ, ապա ներկաները բարձրացան Նալպանտեան սրահ, ուր Ճեմարանի հայերէն բաժինի պատասխանատու Ասատուր Շուկայեան նախ բարի գալուստի խօսք ուղղեց ներկաներուն, ապա հրաւիրեց Համազգայինի Շրջանային Վարչութեան ատենապետ Հերոս Գրիգորեան՝ իր խօսքը փոխանցելու։
Հերոս Գրիգորեան նախ յայտնեց ներկաներուն, թէ Համազգայինի Շրջանային Վարչութիւնը յետ այսու ամէն տարի, Փետրուար ամսուան ընթացքին, որ կը զուգադիպի Արշակ Գօլստընի ծննդեան եւ Սօֆի Գօլստըն մահուան, Ճեմարանէն ներս յիշատակի յատուկ օր պիտի յատկացնէ՝ բարերարներու յիշատակը վառ պահելու թէ´ գաղութին եւ թէ աշակերտութեան հոգիներուն մէջ։
Ան ըսաւ. «Մեր բարերարները բոլորն ալ անխտիր արժանի են մեծ յարգանքի. անոնցմէ ոմանք նիւթապէս՝ ուրիշներ բարոյապէս օժանդակած են այս Ճեմարանին, որովհետեւ ունեցած են այն համոզումը, որ նոր սերունդը՝ այսինքն դո´ւք աշակերտներ, պէտք է մեծնաք ու ապրիք իբրեւ հայ, եւ այդ մէկը ամենալաւ ձեւով կ՚իրականանայ միայն այսպիսի ճեմարաններու մէջ»։
Յաջորդ բաժինով խօսք առաւ Ճեմարանի հայերէն բաժինի պատասխանատու Ասատուր Շուկայեան, որ նախ գնահատեց Աւստրալիոյ Շրջանային Վարչութեան յղացած այս յատուկ գաղափարը, ապա ան առանձնաբար անդրադարձաւ բոլոր հանգուցեալ բարերարներուն, որոնք են Արշակ եւ Սօֆի Գօլստըներ, Սիլվա Չափրազեան, Սարգիս Փայլակեան եւ Արթըր Բանիկեան, ու ան բարձր արժեւորեց անոնց նուիրումն ու զոհողութիւնը, անոնց ունեցած տեսլականը եւ այդ տեսլականին հանդէպ ունեցած իրենց խոր հաւատքն ու համոզումը։
Շուկայեան շեշտեց, որ առանց անոնց բարերարութեան այսօր գաղութս պիտի չունենար իր ամենամեծ հայկական ամէնօրեայ վարժարանը, որ անհրաժեշտութիւն մըն է որեւէ ժողովուրդի հաւաքականութեան մը համար, որ կ՚ապրի իր մայր հողէն դուրս։
Ան խրախուսեց աշակերտները, որ բարերարներուն կտակած աւանդին արժանավայել ժառանգորդները դառնան եւ իրենց աշխատասիրութեամբ ու հայկականութեամբ պահպանեն այդ թանկագին հարստութիւնը։
Յայտագրի ընթացքին ցուցադրուեցաւ Ճեմարանի 25 ամեակին առիթով պատրաստուած յատուկ խտասալիկ մը, որ կ՚ընդգրկէ Ճեմարանի բարերարներուն ներկայութեամբ եւ մասնակցութեամբ տեղի ունեցած դէպքեր ու յիշատակելի տեսարաններ վարժարանի պատմութենէն։
Հանդիսութեան աւարտին խօսք առաւ Ճեմարանի կրթական վերակացու Գարօլին Պլանտըն, որ նոյնպէս մեծ գնահատանքի եւ երախտիքի խօսքերով անդրադարձաւ այն հսկայ աշխատանքին, զոր Ճեմարանի բարերարները կատարեցին։
Յայտագրի աւարտին արժանապատիւ Տէր Նորայր Աւագ քահանայ Բաթանեան իր պատգամը փոխանցեց աշակերտութեան, ապա տէրունական աղօթքով ու պահպանիչով փակեց օրուան հանդիսութիւնը։
Յիշատակը անմար մնայ մեր հոգիներուն եւ սիրտերուն մէջ բոլոր այն հանգուցեալ բարերարներուն, որոնք ունեցան տեսլական եւ նպատակակէտ ու ի գին ամէն զոհողութեան եւ նուիրումի կառչած մնացին իրենց համոզումին։
Այսօր այդ համեստ ու բարի անձնաւորութիւններուն շնորհիւ, մենք կը վայելենք հայկական ամէնօրեայ վարժարան ունենալու գեղեցիկ իրականութիւնը, միաժամանակ հաւատալով որ այդ հաստատութեան տէր ու տիրական պէտք է կանգնի իւրաքանչիւր հայ, որովհետեւ այս աւանդը կտակուած է ոչ միայն փոքրաթիւ հաւաքականութեան մը, այլ՝ համայն սիտնիաբնակ հայ գաղութին։
Նորա Սեւակեան
Հոգեհանգիստ համազգայնականներու (Աւստրալիա)
Համազգայինի Աւստրալիոյ Շրջանային Վարչութեան նախաձեռնութեամբ տեղի ունեցաւ հոգեհանգստեան արարողութիւն, մեզմէ առյաւէտ բաժնուած Համազգայինի բոլոր անդամներուն, Սիտնիի Ս. Յարութիւն Առաքելական եկեղեցւոյ մէջ, Կիրակի 17 Մարտին:
Տրուած ըլլալով որ այս տարին՝ 2013-ը, կը զուգադիպէր Համազգայինի հիմնադրման 85 ամեակին եւ Աւստրալիոյ մէջ Համազգայինի հիմնադրման 50 ամեակին, Համազգայինի Շրջանային վարչութիւնը գեղեցիկ գաղափարը ունեցաւ սոյն հոգեհանգիստի արարողութեամբ բացումը կատարելու այս զոյգ ամեակները արժեւորելու կոչուած ձեռնարկներու շարքին:
Եկեղեցւոյ մէջ կատարուած հոգեհանգիստի արարողութենէն ետք ներկաները ուղղուեցան Հայ Մշակութային Կեդրոնի սրահը, ուր հոգեսուրճ մատուցուեցաւ:
Արժանապատիւ Տէր Աւետիս քհնյ. Համբարձումեանի օրհնութենէն ետք, Համազգայինի Շրջանային վարչութեան անդամ՝ ընկհ. Սեդա Յովակիմեան բացատրեց հոգեհանգիստին նպատակն ու այս տարուան ձեռնարկներու բնոյթը եւ հրաւիրեց ընկ. Ասատուր Շուկայեանը, որ օրուան պատգամը փոխանցէ ներկաներուն:
Ընկերը նախ անդրադարձաւ մեր հիմնադիր սերունդին, յայտնելով թէ մնայուն ներկայութիւն են մեր հոգիներուն մէջ ու ներշնչում կուտան մեր աշխատանքներուն: 
Ան հիմնադիր սերունդը որակեց Հայաստանի հանրապետութիւնը կերտած հիանալի փաղանգ մը, որ մեծ փորձառութիւն ունեցող եւ տեսիլք ունեցող սերունդ մըն էր:
Անոնք եղած էին Հայաստանի հանրապետութեան վարչապետ ու նախարար, եղած էին խորհրդարանի անդամ կամ Հայաստանը ներկայացնող պատուիրակութեան անդամ եւ ակամայ Հայաստանէն դուրս գալով, շատ լաւ կը գիտակցէին թէ սփիւռքի մէջ երկար գոյութիւն ապահովելու համար չափազանց կարեւոր էր Համազգայինի նման միութեան մը գոյութիւնը, որպէսզի կարելի ըլլար հայապահպանութեան գործը շարունակել յաջողութեամբ:
Ընկերը մեր ներկայ գոյութիւնը որպէս կազմակերպուած հաւաքականութիւն, վերագրեց այս սերունդի մտայղացումին ու աշխատանքին:
Իր խօսքի երկրորդ բաժնով, ընկերը անդրադարձաւ Աւստրալիոյ մէջ աշխատանք տարած եւ մեզմէ առյաւէտ բաժնուած ընկերներու յիշատակին, որոնք այս ցամաքամասին վրայ ոտք դրած օրէն, երբեմն նոյնիսկ իրենց անձնական կեանքը չկազմակերպած, կազմակերպեցին Համազգայինը 1963 թուականին ու անմիջապէս աշխատանքի անցնելով ստեղծեցին Համազգայինի կառոյցները, ինչպէս՝ երգչախումբ, պարախումբ, թատերախումբ, միօրեայ ու ամէնօրեայ վարժարաններ ու արուեստի այլ խմբակներ, որոնք կարեւոր էին հայապահպանութեան համար:
Ընկերը եզրափակեց իր խօսքը ըսելով, «Եթէ մեր հիմնադիր սերունդը կարելի է կոչել հերոսներ, որովհետեւ մեծ գործ կատարեցին մեր ժողովուրդը հայ պահելու տեսակէտէն, ես Աւստրալիոյ մեր ընկերները կ՛ուզեմ կոչել խոնարհ հերոսներ, որոնք հիմնադիրներու տեսիլքն ու մտայղացումը կրցան գործի վերածել:
Հետեւաբար յարգանք մեր հերոս ու խոնարհ հերոս ընկերներու յիշատակին»:
Ընկերոջ խօսքէն ետք Տէր Հօր պահպանիչով վերջ գտաւ հոգեսուրճի հաւաքը, որմէ ետք ներկաները վերանորոգելով իրենց ուխտը ու հայապահպանութեան գործը շարունակելու վճռակամութեամբ հեռացան սրահէն:
Համազգային Աւստրալիոյ Շրջանային Վարչութիւն
Համազգայինը կը շարունակէ իրականացնել իր ծրագիրները ի հեճուկս համաճարակին (ԱՄՆ)
Ընթացիկ տարուան մշակութային ձեռնարկները ընդհատուեցան աննախադէպ կերպով, սակայն Համազգային Հայ Կրթական եւ Մշակութային Միութիւնը, պատշաճելով համաճարակին պատճառով ստեղծուած պայմաններուն՝ աշխուժօրէն կը շարունակէ իրականացնել բազմաթիւ ծրագիրներ օգտուելով համացանցի դրութենէն։ Համազգայինի Արեւմտեան Ամերիկայի Շրջանային վարչութեան Գրական միաւորն ալ իր կարգին կը շարունակէ իր ծրագիրները առցանց:
Գրական միաւորի գրաբարի դասընթացքը, որ սկսած էր Սեպտեմբեր 2019-ին, Լիլիթ Խաչատրեանի դասաւանդութեամբ շարունակեց իր ընթացքը՝ zoom-ով։
Լիլիթ Խաչատրեան բանասիրական գիտութիւններու թեկնածութիւնը ստացած է Խաչատուր Աբովեանի անուան Հայկական Պետական մանկավարժական համալսարանէն եւ ներկայիս կը բնակի Լոս Անճելըս։
Գրաբարի դասընթացքը դադրեցաւ Մայիսին, նոյն թափով վերսկսելով Սեպտեմբերին։
Մանրամասնութինները կարդալ այստեղ:
Ալեքսանտր Յարութիւնեանի անուան փայտափողային – դաշնամուրային քառեակի դասական համերգ (Լիբանան)
Կազմակերպութեամբ Համազգայինի Լիբանանի Շրջանային վարչութեան, Շաբաթ, 12 Մարտ 2016-ին, երեկոյեան ժամը 8:00-ին, «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ դասական համերգ` կատարողութեամբ Ալեքսանտր Յարութիւնեանի անուան փայտափողային-դաշնամուրային քառեակին, որ հրաւիրուած էր «Պուսթան» փառատօնին կողմէ:
Քառեակի անդամներն են Լիլիթ Զաքարեան` դաշնակ, Գէորգ Աւետիսեան` սրինգ, Դաւիթ Կիւլամիրեան` քլարինեթ, Նիկոլայ Պօղոսեան` պասոն, իսկ ղեկավարն է Սերկէյ Սմբատեան: Համերգին երաժշտասէր բազմութեան կողքին ներկայ էին նաեւ «Պուսթան» փառատօնի տնօրէն Նատա Մասուուտ եւ Սերկէյ Սմբատեան:
Համերգին բարի գալուստի խօսքը արտասանեց «Բարսեղ Կանաչեան» երաժշտանոցի տնօրէն Աշոտ Ճէնտէրէճեան: Ան նկատել տուաւ, որ քառեակի անդամները մաս կը կազմեն Հայաստանի երիտասարդական սիմֆոնիք նուագախումբին եւ երրորդ անգամ ըլլալով հիւրերն են «Պուսթան» փառատօնին:
Դասական երաժշտական համերգ (Լիբանան)
Կազմակերպութեամբ Համազգայինի «Պարոյր Սեւակ» մասնաճիւղին եւ համագործակցութեամբ Համազգայինի «Բարսեղ Կանաչեան» երաժշտանոցին, Կիրակի, 14 Ապրիլ 2013-ին, երեկոյեան ժամը 6:00ին, Այնճարի «Գ.Կիւլպէնկեան» սրահին մէջ տեղի ունեցաւ դասական երաժշտական համերգ, կատարողութեամբ՝ երաժշտանոցի ուսուցիչներուն եւ աշակերտներուն:
Բացման խօսքը արտասանեց «Պ.Սեւակ» մասնաճիւղի ատենապետուհի՝ Թամար Անտոնեան, որ շնորհակալութիւն յայտնեց երաժշտանոցի տնօրէնութեան եւ աշակերտներուն, որոնք պատրաստակամութիւն ցուցաբերեցին հանդէս գալով այսպիսի բարձրորակ ներկայացումով:
Երաժշտանոցի տնօրէն՝ հայրենի երաժիշտ Աշոտ Ճենտերեճեան բեմ բարձրանալով հակիրճ տեղեկութիւններ փոխանցեց երաժշտանոցի մէջ գործող ուսուցիչներուն եւ աշակերտութեան հետեւողական աշխատանքներուն մասին, ու իր երախտագիտութիւնը յայտնեց Համազգայինի մեծ ընտանիքին, որպէս մշակութային կեանքի պահպանման հնոց:
Ապա հերթաբար բեմ բարձրացան Կարօ Գրիգորեան, Նարէ Աղասարգիսեան, Կարինէ Կոստանեան եւ Սագօ Հալլաճեան (դաշնամուր), Եսայի Սագայեան (կիթառ), Դալար Մանճեան, Նարէ Աշգարեան, Մարինէ Հալլաճեան եւ Նարօտ Սուրճեան (ջութակ), որոնք ներկայացուցին Դասական երաժշտական կտորներ աշխարհահռչակ Վիվալտիէն, Պախէն եւ Խաչատուրեանէն:
Ելոյթի աւարտին «Պ.Սեւակ» մասնաճիւղի վարչութիւնը գեղեցիկ ծաղկեփունջեր նուիրեց իւրաքանչիւր նուագողի:
Համազգայինի մանկապատանեկան գիրքերու ցուցահանդէսի փակման հանդիսութիւն (Լիբանան)
Երկուշաբթի, 9 Ապրիլ 2012-ի երեկոյեան ժամը 7:00-ին, «Ազդակ»-ի «Փիւնիկ» սրահին մէջ տեղի ունեցան Համազգայինի «Վահէ Սէթեան» հրատարակչատան-գրատարածի կազմակերպած մանկապատանեկան գիրքերու եւ դաստիարակչական խաղերու ցուցահանդէսի փակման հանդիսութիւնը եւ ընթերցանութեան ու գիրքի պատրաստութեան մրցանակաբաշխութիւնները:
Հայկական տպագրութեան 500-ամեակին եւ «Հայ գիրքի տարուան» առիթներով կազմակերպուած այս նախաձեռնութեան ընթացքին, անցնող երեք շաբաթներուն ցուցահանդէսի կողքին գործադրուեցան գեղարուեստական զանազան յայտագիրներ եւ տեղի ունեցան մրցանքներ, որոնց մասնակից դարձան հայկական վարժարաններէն մեծ թիւով աշակերտներ:
Փակման հանդիսութեան ներկայ էին ցուցահանդէսի հովանաւոր` Լիբանանի հայոց թեմի առաջնորդ Գեղամ արք. Խաչերեան, հայկական վարժարաններու տնօրէններ, ուսուցչական կազմեր, ծնողներ եւ մեծ թիւով աշակերտներ:
Ձեռնարկին բացումը կատարեց Համազգայինի հրատարակչատան անձնակազմէն Մարալ Գալեմքերեան:
Հանդիսութեան իր խօսքը փոխանցեց Համազգայինի «Վահէ Սէթեան» հրատարակչատան-գրատարածի տնօրէն Յակոբ Հաւաթեան, որ գնահատեց մասնակից բոլոր աշակերտները եւ շնորհակալութիւն յայտնեց առաջնորդ սրբազանին, այս ցուցահանդէսին եւ մրցանքներուն նախագահութիւնը ստանձնած քաթարաբնակ տէր եւ տիկին Արսէն եւ Սօսի Հալլաճեաններուն, նուիրատու հաստատութիւններուն, «Ազդակ»-ին եւ «Վանայ Ձայն»-ին, մրցանքներու դատական կազմերուն, ինչպէս նաեւ ցուցահանդէսի եւ յայտագիրներու կազմակերպման աշխատանքներուն մէջ դերակատարութիւն ստանձնած Համազգայինի հրատարակչատան եւ գրատարածի անձնակազմին մաս կազմող բոլոր անհատներուն:
Հաւաթեան անդրադարձաւ նորահաս սերունդներուն մօտ հայ գիրքի եւ ընթերցանութեան կարեւորութեան` անոնց հայեցի կազմաւորումը երաշխաւորելու եւ մեր հոգեմտաւոր արժէքներուն հետ զանոնք հաղորդակից դարձնելու նախանձախնդրութենէն մեկնած: 
Ապա, հայկական տպագրութեան 500-ամեակին, «Հայ գիրքի տարուան» եւ Երեւանի` գիրքի համաշխարհային մայրաքաղաք հռչակման առիթներով Հաւաթեան կոչ ուղղեց հայ գիրքը դարձնելու ուշադրութեան կեդրոն եւ ձեռնարկելու հայկական բոլոր ընտանեկան օճախներուն մէջ հայերէն գիրքերու գրադարան ունենալու արշաւի:
Ապա իր պատգամը փոխանցեց առաջնորդ սրբազանը եւ իր խօսքը ուղղելով աշակերտներուն թելադրեց, որ Մեսրոպ Մաշտոցի եւ Յակոբ Մեղապարտի կողմէ հայութեան փոխանցուած մեծ պարգեւները` հայ գիրն ու գիրքը դառնան աշակերտութեան մնայուն գուրգուրանքին առարկան եւ հպարտանքը:
Ան թելադրեց մնալ հաւատարիմ անոնց կտակին ու պահել ազգային մեր հարուստ հոգեմտաւոր ժառանգութիւնը:
Սրբազանը անդրադարձաւ նաեւ այս իմաստով ծնողներու ունեցած դերակատարութեան կարեւորութեան եւ թելադրեց, որ անոնք քաջալեր հանդիսանան իրենց զաւակներուն, որպէսզի անոնք մնայուն կերպով հաղորդակից դառնան նաեւ հայ գիրքին:
Իր խօսքը եզրափակելով` սրբազանը շնորհաւորեց Համազգայինի հրատարակչատան այս նախաձեռնութիւնը, որ արդէն թեւակոխած է երրորդ տարին եւ յաջողութիւն մաղթեց Համազգայինի հրատարակչական, կրթական եւ մշակութային բազմաճիւղ ու լայնածաւալ գործունէութեան:
Հանդիսութեան աւարտին տեղի ունեցաւ մրցանակաբաշխութիւն:
«Նոր Տարի, Նոր Յոյս» հաւաքական ցուցահանդէսի բացում (Լիբանան)
Հովանաւորութեամբ տէր եւ տիկին Նազարէթ եւ Սիլվա Սապունճեաններուն, կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 17 Դեկտեմբեր 2015-ին, երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ «Նոր տարի, նոր յոյս» հաւաքական ցուցահանդէսը, որուն կը մասնակցին ինը գեղանկարիչներ, որոնց շարքին` Շարպել Սամուէլ Աուն, Տորին Խանամիրեան, Ժաքլին Օհանեան, Ժանեթ Յակոբեան եւ ուրիշներ:
Բացման խօսքը արտասանեց Համազգայինի «Լիւսի Թիւթիւնճեան» ցուցասրահի անձնակազմի անդամ Սիւզի Տէրտէրեան:
Ան յայտնեց, որ այս հաւաքական ցուցահանդէսով, Համազգայինի ցուցասրահը կ՛եզրափակէ 2015 տարեշրջանի իր գործունէութիւնը:
Հակառակ երկրին անբարենպաստ պայմաններուն, ցուցասրահը յաջողած է կազմակերպել եւ իրագործել տասը անհատական եւ հաւաքական ցուցահանդէսներ:
Տէրտէրեան բացման խօսքը եզրափակեց մաղթելով, որ ցուցահանդէսին թեմային նման, նոր տարին իրեն հետ կը բերէ նոր յոյս, խաղաղութիւն եւ ուրախութիւն:
Սիւզի Տէրտէրեան խօսքը փոխանցեց գեղանկարիչ Ժաքլին Օհանեանին, որ մասնակից արուեստագէտներուն անունով շնորհակալութիւն յայտնեց Համազգայինի «Լիւսի Թիւթիւնճեան» ցուցասրահին, յատկապէս ցուցասրահի տնօրէն Յակոբ Հաւաթեանին` կազմակերպուած այս ցուցահանդէսին համար...:
«Դէպի Նոր Հարիւրամեակ» խորագիրով հաւաքական ցուցահանդէս (Լիբանան)
Համազգայինի «Լիւսի Թիւթիւնճեան» ցուցասրահին մէջ, Հինգշաբթի, 13 Օգոստոս 2015-ին, երեկոյեան ժամը 7:00-ին, բացումը կատարուեցաւ «Դէպի նոր հարիւրամեակ» խորագիրով հաւաքական ցուցահանդէսին, որ կազմակերպուած էր Համազգայինի «Լիւսի Թիւթիւնճեան» ցուցասրահին, Մուսա լերան հերոսամարտի 100-ամեակի եւ Այնճարի հիմնադրութեան 75-ամեակի կեդրոնական մարմինին կողմէ` հովանաւորութեամբ մեթր Ժաք Չուխատարեանի:
Հաւաքական այս ցուցահանդէսին իրենց մասնակցութիւնը բերած էին 10 մուսալեռցի արուեստագէտներ:
Բացման խօսքով հանդէս եկաւ Կրէյս Պապոյեան-Լոճիկեան: Ան ըսաւ, թէ այս ձեռնարկը հայութեան ապրելու, մաքառելու, գոյատեւելու եւ դժուարութիւնները յաղթահարելու կամքը դրսեւորող մշակութային հարազատ արտայայտութիւն մըն է:
100 տարի ետք մուսալեռցին կու գայ հատու պատասխան տալու թշնամիին, որ անոր հայաջինջ ծրագիրը ոչ միայն ձախողած է, այլեւ հայ մշակոյթը կը շարունակէ ծաղկիլ ու նուաճել նոր բարձունքներ:
Պետրոս Դուրեանի մահուան 140ամեակ (Աւստրալիա)
Կիրակի, 11 Նոյեմբեր 2012-ի երեկոյեան ժամը 6- ին, Գօլստըն Ճեմարանի Նալպանտեան սրահէն ներս, հոծ բազմութեան մը ներկայութեամբ տեղի ունեցաւ Պետրոս Դուրեանի մահուան 140ամեակին նուիրուած յուշ երեկոն։
Բացման խօսքով հանդէս եկաւ Արման Նարինլի. «Պետրոս Դուրեանի մասին խոր վերլուծումներ ընել, գրական մասնագիտութիւն կը պահանջէ, երբ լուսարձակի տակ կ՚առնուին անոր ժամանակաշրջանի գաղափարական ակունքները։
Անհրաժեշտ է անդրադառնալ ֆրանսական յեղափոխութեան որդեգրած սկզբունքներուն, եղբայրութիւն, ազատութիւն եւ հաւասարութիւն բառերու քաղաքական մեկնաբանումով։ 
Պետրոս Դուրեան հանդիսացաւ Ռոմանթիք հոսանքի պատկանող գլխաւոր բանաստեղծներէն մին, որուն քերթուածները լի են ներաշխարհի, անձնական ապրումներով եւ մահուան դէմ անզուգական պոռթկումներով»։
Ընկեր Արման իր խօսքի աւարտին ընթերցեց հեղինակին՝ հայրենասիրական եւ ազգագրական ոգիով ներշնչուած լրիւ քերթուած մը։
Այնուհետեւ Գայեանէ Մուրատեան ներկայացուց հեղինակին կեանքն ու գործերը, իր դեռատի հասակին՝ պարմանուհին յստակ առոգանութեամբ տուաւ իրեն վստահուած բաժինը՝ արտասանելով եւս Դուրեանի ստեղծագործութիւններէն մին։
Ապա յայտագրի հերթականութեամբ յաջորդաբար բեմ բարձրացան սագսիֆոնով Գէորգ Մուրատեան, դաշնակի ընկերակցութամբ Լիլիթ Մուրատեանի, որոնք միատեղ հրամցուցին գեղեցիկ նուագ մը, որմէ ետք շարունակուեցաւ յայտագիրը հետեւեալ կարգով. մենապար՝ Քաթրինա էօզպէկեանի, նուագ չէլօ՝ Շահան Սողոմոնեանի, ինչպէս նաեւ ջութակի վրայ Երեւան Երեբունի նուագը՝ Քրիստին Բիւրզէկեանի եւ դաշնակի ընկերակցութեամբ Տօքթ. Մարք Չոլագեանի։
Յայտագրին գլուխ գործոցն էր արուեստագիտուհի Զուարթ Սըմսարեանի մեներգը «Լճակ»-ին, որ եկաւ փայլք մը աւելցնելու օրուան հանդիսութեան։
Եւ վերջապէս յայտագրի վերջին բաժնով Սարին Զէյթունեան ասմունքեց «Իմ Մահը» քերթուածը, որուն յաջորդեց «Մանուկն առ խաչ» քերթուածի ընթերցումը՝ Գրիգոր Մանուկեանի կողմէ։
Ապա տեղի ունեցաւ Թատերական ներկայացումը՝ Արշակ Չոպանեանի «Պետրոս Դուրեանի Մահը» խորագրեալ յօդուածի բովանդակութեան, Ռաֆֆի Աւետեանի կատարողութեամբ եւ համադրուած Ազնիւ Ինկիլիզեանի կողմէ։
Պատանի դերակատարները ամենայն հարազատութեամբ, իւրաքանչիւրը իր ինքնուրոյն ոճով, իր դերին մէջ ներկայացուց ու կենդանացուց Դուրեանի ողբերգական վայրկեաններն ու հոգեվարքի վերջին պահը։
Աւստրալիոյ Համազգայինի Շրջանային Վարչութեան կողմէ Արշալոյս Թահմիզեան արտասանեց Վարչութեան շնորհաւորական եւ շնորհակալական խօսքը, բարձր գնահատելով գրական յանձնախումբի այս երկրորդ բարձրորակ ձեռնարկը։
Ներկաները խոր ապրումով ու յուզումով, բայց բարձր տրամադրութեամբ հեռացան սրահէն յաջողութեան լաւագոյն մաղթանքներով։
Վեր կա՛ց, վոսփորի ափերէն Սկիւտարի Սոխա՛կ, տե՛ս շուրչդ սերունդ մը այսօր շնչեց վերջալոյսի շաղերուդ անգտանելի վաղորդայնը։ Սերունդ մը, որ բաւարարուիլ չի գիտեր, այլ կ՚երազէ աւելի յառաջանալ իր ազնիւ ու հայեցի նկարագրով, որ իր ողջ կեանքի ընթացքին պիտի շողարձակէ Պետրոս Դուրեանի ոգեղէն դիմանկարով։
Զարուհի Մանուկեան 14-11-2012
Եղեռնի ոգեկոչման գեղարուեստական երեկոյ (Լիբանան)
Նախաձեռնութեամբ Հայոց ցեղասպանութեան 100-ամեակի Լիբանանի կեդրոնական մարմինին եւ կազմակերպութեամբ Համազգայինի Լիբանանի Շրջանային վարչութեան Երեքշաբթի, 24 Ապրիլ 2012-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ Եղեռնի ոգեկոչման գեղարուեստական երեկոյ` «… Մինչեւ վերջին կաթիլը պիտի պայքարինք» խորագիրով:
Քայլերգներու ունկնդրութենէն ետք Համազգայինի Լիբանանի Շրջանային վարչութեան անունով խօսք առաւ Յակոբ Հանտեան:
Ան յայտնեց, որ թուրքը ձախողեցաւ հայ ժողովուրդը բնաջնջելու, թանգարանին մէջ 1 հայ ձգելու եւ Հայաստանը աշխարհի քարտէսէն ջնջելու իր ծրագիրին մէջ, իսկ այսօր` 97 տարիներ ետք թուրքը մտահոգ է եւ իրաւունք ալ ունի մտահոգուելու, որովհետեւ Հայաստանը ջնջելու փոխարէն ան դէմ յանդիման կը գտնուի սփիւռքացած ոգեղէն եւ հոգեկան հայաստաններու` աշխարհի չորս ծագերուն:
Հանտեան այս իմաստով շեշտեց, որ թուրքը անտեղեակ է հայու ներքին ուժին, որ ան մոխիրներէն կրնայ տուն, եկեղեցի, դպրոց, մշակութային կեդրոն եւ ակումբ շինել:
«Մեր պահանջատիրութիւնը հիմնուած է արդարութեան, իրաւունքի եւ համամարդկային չափանիշերու վրայ, եւ անիկա կրնայ ունենալ միայն ու միայն մէկ աւարտ, որուն անունն է յաջողութիւն»,- ըսաւ Յակոբ Հանտեան:
Խօսելով մշակոյթի պահպանման մէջ հայուն թափած ջանքին մասին` Հանտեան յայտնեց, որ մենք կրցանք կազմաւորել հայկական գաղութ, պահել հայկական դիմագիծ` կառչած մնալով մեր մշակութային արժէքներուն:
Այս առնչութեամբ Հանտեան կոչ ուղղեց մշակոյթով պայքարելու Հայ դատի պահանջատիրութեան ճամբուն վրայ, որովհետեւ մշակոյթի լեզուն հասկնալի է բոլոր ժողովուրդներուն համար:
Հանտեան ըսաւ, որ Համազգայինի աւանդութիւն դարձած է ապրիլ 24-ի յիշատակը ոգեկոչել արուեստի ճամբով` մեր պահանջատիրութիւնը ներկայացնելու արուեստի տարբեր մարզերուն ճամբով:
Ան իր խօսքը եզրափակեց ըսելով. «Արուեստն ու մշակոյթը դարձնենք մեր ամէնօրեայ կեանքի առանցքը, արուեստով զինուինք եւ զօրանանք` մեր արդար իրաւունքներով տիրանալու համար»:
Բացման խօսքէն ետք հերթաբար ելոյթ ունեցան Համազգայինի գեղարուեստի դպրոցները:
Այգ երգչախումբը ղեկավարութեամբ խմբավար Զաքար Քէշիշեանի մեկնաբանեց «Ave Maria», «Գետաշէն» եւ «Ապրիլ կրկին» երգերը:
«Արեգ» թատերախումբէն Սէրուժ Յովսէփեան ասմունքեց «Տէլէ Եաման»-ը` Ռոպերթ Առաքելեանի բեմականացումով:
«Բարսեղ Կանաչեան» երաժշտանոցի սենեկային նուագախումբը (նուագավար` Կարօ Աւեսեան) ներկայացուց փունջ մը նուագներ:
Բալիկ Լատոյեան դաշնակի, իսկ Հրակ Տեմիրճեան ջութակի վրայ նուագեցին Է. Պաղտասարեանի «Նոքթիւրն»-ը:
Սարգիս Հալաճեան դաշնակի վրայ նուագեց «Վաղարշապատի պարը»:
«Արեգ թատերական դպրոցէն Սագօ Եագուպեան ասմունքեց Ժաք Ս. Յակոբեանի «Ոգին ապրիլեան» բանաստեղծութիւնը:
«Բարսեղ Կանաչեան» երաժշտական քոլեճի կիթառահարներու համոյթը` ղեկավարութեամբ Մկրտիչ Միքայէլեանի, նուագեց «Զարթիր լաօ», «Արիւնոտ դրօշ» եւ «Արդեօք ովքեր են» երգերը:
Յայտագիրի վերջին բաժինով ելոյթ ունեցաւ «Գայեանէ» պարի դպրոցը 2 պարով (գեղարուեստական ղեկավար` Անդրանիկ Գրիգորեան), իսկ «Քնար» պարախումբը ներկայացուց սուրերու պարը (գեղարուեստական ղեկավար` Յովհաննէս Խաչիկեան):
«Պօղոս Սնապեան` «Բագին»-ի Քուրմը» յիշատակի հանդիսութիւն` Թորոնթոյի մէջ
Կիրակի, 28 փետրուար 2016-ին Թորոնթոյի Հայ կեդրոնի սրահին մէջ տեղի ունեցաւ «Պօղոս Սնապեան` «Բագին»-ի քուրմը» խորագիրը կրող յիշատակի հանդիսութիւնը` կազմակերպութեամբ Համազգայինի «Գլաձոր» մասնաճիւղի գրական յանձնախումբին:
Որպէս ձեռնարկի բացում ներկայ գտնուող շուրջ 200 հայորդիները լսեցին Սնապեանի «Պարը» պատմուածքի պարզ, բայց խորհրդաւոր ընթերցումը` հեղինակին կատարողութեամբ, որմէ ետք գրական յանձնախումբի ատենապետ Թամար Տօնապետեան-Գուզուեան ստանձնեց հանդիսավարութեան պաշտօնը, որ կատարեց ամենայն արհեստավարժութեամբ:
Բացման խօսքին ընդմէջէն Տօնապետեան-Գուզուեան ներկայացուց Մուսա Լերան Պիթիաս գիւղը ծնած, «դաշնակցական հերոս Մարկոս Սնապեանի արիւնը իր երակներուն մէջ, ազատատենչ հայու անվեհեր ոգիով սնած, Մաշտոցի կախարդանքով զօրացած, հայ, հայրենիք, հայութիւն, հայ լեզու իր կեանքին մեկնակէտն ու վերջակէտը դարձուցած` «վարպետ»-ին` Յակոբ Օշականի շունչով տոգորուած, աւելի քան վեց տասնամեակներու վրայ կուտակուող գրական, գրաքննադատական խմբագրական ու կրթական տիտանական աշխատանքին բերքը իր շալակին, ազգին յոյզերով ու յոյսերով առլցուն, ճշմարիտին խնկարկու, անաչառ ու անդրդուելի» Սնապեանին հակիրճ կենսագրականը ու ակնարկեց հեղինակին Թորոնթոյի հայ գաղութի հետ ունեցած մտերմութեան:
Տօնապետեան-Գուզուեան ապա հրաւիրեց Հալէպէն գաղութս փոխադրուած, ՀՕՄ-ի ամէնօրեայ վարժարանի եօթներորդ կարգի աշակերտուհի եւ արտասանական մրցոյթներու դափնեկիր` Լոռի Արամեանը, որ հրաշալիօրէն ասմունքեց Ռոզա Պետրոսեանի «Քարտէս» բանաստեղծութիւնը:
Կարդալէ ետք հանճարեղ Կոմիտաս վարդապետի ծննդեան հարիւրամեակին առիթով թուղթին յանձնուած` Պօղոս Սնապեանի «Վերջին սուրբը» վերնագիրը կրող գրութիւնը, Տօնապետեան-Գուզուեան բեմ հրաւիրեց Երեւանի Կոմիտասի անուան երաժշտանոցէն վկայեալ, մասնագիտութեամբ թաւջութակահար Լուսինէ Ամիրխանեանը, որ հմտօրէն ներկայացուց Կոմիտասի «Քելէ, քելէ» եւ «Երկինքն ամպել ա» կտորները:
Յուշ ցերեկոյթ՝ նուիրուած Մեծ Եղեռնի զոհերու յիշատակին (Նանսի)
Շաբաթ, 27 Ապրիլ 2013-ին, Ֆրանսայի Նանսի քաղաքին մէջ տեղի հայկական համայնքը՝ գլխաւորութեամբ նախագահ Արթուր Աւետեանի, կազմակերպած էր յուշ ցերեկոյթ՝ նուիրուած Մեծ Եղեռնի զոհերու յիշատակին:
Համայնքի հրաւէրով Նանսի ժամանած էր հանրայայտ դերասան Ժակի Ներսիսեանը: 
Ցուցադրուեցաւ Հանրի Վերնոյի «ՄԱՅՐԻԿ» ֆիլմը: Ֆիլմէն ետք Աբգարը մարմնաւորող դերասանին հետ տեղի ունեցած հանդիպումը յուզիչ ու տպաւորիչ էր տեղի հայերուն համար:
Հայ Մշակոյթի Տան ուսուցիչներ Ռուզաննա Ադամեան եւ Շուշանիկ Գէորգեան կարդացին հատուածներ Պարոյր Սեւակի եւ Ուիլիամ Սարոյեանի գրութիւններէն, հանդէս եկաւ նաեւ երգիչ Սարգիս Հարոյեանը:
Հաղորդագրութիւն
Հովանաւորութեամբ Լիբանանի հայոց թեմի Ազգային առաջնորդարանին եւ գործակցութեամբ Համազգային հայ կրթական եւ մշակութային միութեան, 31 Հոկտեմբերէն 7 Նոյեմբեր 2015-ին Լիբանան պիտի այցելէ Երեւանի պետական համալսարանէն 9 անդամներէ բաղկացած պատուիրակութիւն մը, որուն առաքելութիւնն է վերանորոգել լիբանանահայ կարգ մը կառոյցներու հետ հաստատուած համաձայնութիւնները, զարգացնել աշխատանքային նոր գործելադաշտեր, կազմակերպել ժողովրդային լսարաններ, հայ աշակերտութեան ծանօթացնել համալսարանն ու Հայաստանի մէջ ուսման կարելիութիւնները, ինչպէս նաեւ հասարակութեան ներկայացնել Երեւանի պետական համալսարանի Հայոց ցեղասպանութեան 100-ամեակի հրատարակութիւնները:
Պատուիրակութիւնը իր այցելութեան ընթացքին պիտի հանդիպի լիբանանահայ հոգեւոր պետերուն, կուսակցութիւններու եւ մամլոյ ներկայացուցիչներուն, ինչպէս նաեւ վարժարաններու կրթական պատասխանատուներուն եւ միութիւններու ներկայացուցիչներուն հետ:
ՀԱՂՈՐԴԱԳՐՈՒԹԻՒՆ ՀԱՄԱԶԳԱՅԻՆԻ Թ․ ՊԱՏԳԱՄԱՒՈՐԱԿԱՆ ԺՈՂՈՎԻ
Համազգայինի Հայ Կրթական եւ Մշակութային Միութեան Թ․ Պատգամաւորական Ժողովի բացումը կատարուեցաւ 25 Մայիս 2022-ին, Եռաբլուրի մէջ եւ այնուհետեւ շարունակուեցաւ Երեւանի Անի պանդոկին մէջ մինչեւ 27 Մայիս։
Ժողովին ներկայ էին համազգայինի 15 շրջաններէ պատգամաւորներ եւ հրաւիրեալներ, ՀՅԴ Բիւրոյի ներկայացուցիչը, Հ.Մ.Ը.Մ.-ի, ՀՕՄ-ի եւ «Արարատ» միութեան ներկայացուցիչները։
Իրերայաջորդ երեք օրերու վրայ երկարող 13 նիստերով ժողովը հանգամանօրէն քննեց նախ ընթացաւարտ Կեդրոնական Վարչութեան քառամեայ բազմաճիւղ գործունէութիւնը, իր օրակարգին վրայ տեղ գտած կրթական եւ մշակութային նիւթերը, ապա անցաւ յառաջիկայ չորս տարիներուն համար իր համահայկական գործունէութեան ծրագիրի մշակման:
Ժողովը իր գնահատականը տուաւ Համավարակի ծանօթ պայմաններուն ու Համազգայինի կեդրոնական գրասենեակի նստավայր՝ լիբանանեան քաղաքատնտեսական դժնի կացութեան պայմաններուն մէջ կատարուած բազմածիր աշխատանքներուն ու ուրախութեամբ արձանագրեց ընթացիկ բարեյաջող գործունէութեան զուգընթաց նոր իրագործումները։ 
Առանձնապէս նշարժան է տարուած աշխատանքը «Բագին» ամսագրի ամբողջական թուայնացման ու կայքէջի ստեղծման, Ֆրանսայի մէջ Համազգայինի դպրոցի նոր մասնաշէնքի հիմնարկէքի, Ռուսիոյ մէջ Համազգայինի կառոյցի ստեղծման, արցախեան յետպատերազմեան նկատառելի գործունէութեան, «Էլետրոնային գրադարան»ի եւ «Համացանցային բեմ» հարթակի մեկնարկներուն եւ «Լիւսի Թիւթիւնճեան» հիմնադրամի ստեղծման առումով։
Ժողովը անդրադարձաւ նաեւ Հայաստանի եւ Արցախի տագնապալի կացութեան եւ հրապարակեց համապատասխան յայտարարութիւն։
Ժողովի աւարտին յառաջիկայ քառամեակին համար ընտրուեցաւ նոր Կեդրոնական Վարչութիւն հետեւեալ ձեւով.
Զաքար Քէշիշեան (Լիբանան)
Սեպուհ Այնթապլեան (Լիբանան)
Արա Գէորգեան (Լիբանան)
Հրայր Գէորգեան (Լիբանան)
Թամար Տէր Պետրոսեան (Լիբանան)
Արտաշէս Շահպազեան (Հայաստան)
Լորիկ Ծատուրեան (Գանատա)
Թամար Տօնապետեան (Գանատա)
Յասմիկ Շահինեան (Ֆրանսա)
Կարօ Մանճիկեան (Սուրիա)
Հերոս Գրիգորեան (Աւստրալիա)
Տիգրան Պապիկեան (Արեւմտեան Միացեալ Նահանգներ)
Արեւիկ Գաբրիէլեան (Արեւելեան Միացեալ Նահանգներ)
Համազգայինի Թ. Պատգամաւորական Ժողովի դիւան
28 Մայիս 2022, Երեւան
Հաղորդագրութիւն
Համազգայինի Կեդրոնական Վարչութիւնը երեք տարի առաջ սկսաւ մանկապատանեկան դաստիարակչական հայերէն ելեկտրոնային խաղերու «Լալան ու Արան» շարքի պատրաստութեան եւ հրապարակման իր ծրագրին:
Անոր գլխաւոր նպատակն է արեւմտահայերէնի եւ արեւելահայերէնի ուսուցումը դարձնել դիւրամատչելի ու հաճելի եւ մասնաւորաբար՝ հասանելի բոլորին, առօրեայ օգտագործման ելեկտրոնային սարքերու ճամբով։
«Լալան ու Արան» շարքի «Գոյներու Աշխարհ» եւ «Ձեւերու Աշխարհ» խաղերու մեծ յաջողութենէն ետք, արդէն հրապարակուած է շարքի երրորդ խաղը «Գիրերու Աշխարհ»ը՝անվճար ներբեռնելի iOS եւ android համակարգերով բանող ելեկտրոնային գործիքներուն համար (հեռաձայն եւ թապլէթ)։
«Գիրերու Աշխարհ» խաղը հայ փոքրիկին կը ծանօթացնէ մեր այբուբենի 38 տառերը, փոքրագիր եւ գլխագիր, իւրաքանչիւր տառի համապատասխան հնչեղ ու գունազարդ խաղերով, պատկերներով եւ վարժութիւններով։
Ծաւալուն այս աշխատանքը դժուար պիտի ըլլար իրականացնել առանց Գալուստ Կիւլպէնկեան Հիմնարկութեան Հայկական Բաժանմունքի եւ Համազգայինի ԱՄՆ Արեւելեան շրջանի Շրջանային Վարչութեան նիւթական ներդրումին. անոնց կ՛ուղղենք մեր խորին երախտագիտութիւնը։
Հայ մանուկին հոգեմտաւոր զարգացման նպաստող ու մասնաւորաբար անոր մօտ հայերէնը խաղի կենսունակ լեզու դարձնող «Լալան ու Արան» խաղերու շարքը պարբերաբար կը հարստանայ նորերով:
Իսկ անոնց կերպարներով պատրաստուած հայախօս պուպրիկներուն ու գրենական պիտոյքներու տեսականին նոյնպէս հետզհետէ կը ճոխանայ։
Համազգային Հայ Կրթական եւ Մշակութային Միութեան 90ամեակի յոբելեանական տարուան աւարտին եւ տօնական օրերու նախօրեակին «Լալան ու Արան» շարքի «Գիրերու Աշխարհ» խաղը մեր նուէրն է հայ մանուկին։
Համազգային Հայ Կրթական եւ Մշակութային Միութեան
Կեդրոնական Վարչութիւն
Պէյրութ, 19 Դեկտեմբեր 2018
ՀՀ ԿԳՄՄ Նախարարութեան ներկայացուցած Կրթութեան չափորոշիչներու նախագիծին մասին
Ամիսներէ ի վեր, ամբողջ աշխարհը մխրճուած է խորունկ ճգնաժամի մէջ, իսկ համահայկական հասարակութիւնը ա՛լ աւելի: Սփիւռքահայութեան միջին-արեւելեան գաղութները գոյատեւման պայքար կը տանին, իսկ մնացեալ գաղութները լծուած են անոր օժանդակութեան հասնելու աշխատանքին:
Այս արդէն ցաւալի վիճակին բարդուեցաւ թագաժահրի համավարակը, որ փաստօրէն ամլացուց մարդկութեան՝ եւ ի մասնաւորի հայկական գաղութներու բնականոն գործունէութիւնը:
Միւս կողմէ, թագաժահրէն ուժեղ կերպով ցնցուած մեր հայրենիքին մէջ տեղի կ’ունենան իրադարձութիւններ, որոնց հեռահար նախատեսելի ազդեցութիւնն ու հետեւանքները աւելի՛ մտահոգութիւն կը պատճառեն, քան որեւէ անցողիկ համաճարակ, որ վերջիվերջոյ մարդկային ճարտարութեան շնորհիւ անպայման պիտի յաղթահարուի:
Շուրջ ամիս մը առաջ հրապարակուեցաւ Հայաստանի Հանրապետութեան Ազգային անվտանգութեան ռազմավարութիւնը, որուն բովանդակութեան մէջ միայն հարեւանցիօրէն նշուած են մշակոյթն ու կրթութիւնը, բայց անոնք վարչապետի ներածական ուղերձով ներկայացուած եւ խմբուած են «Ազգային արժէքներ» ու «Ազգային նպատակներ» վերնագիրները կրող բաժիններուն մէջ. անոնք նշուած են, բայց կը թուի, որ անոնց ուղղութեամբ շատ ընելիք չկայ:
Մինչդեռ նախորդ՝ 2007ի տարբերակին մէջ լայն տեղ գտած էին ազգային ինքնութիւնը, կրթութիւնն ու մշակոյթը, հայապահպանումը:
Մէկ խօսքով՝ նոր ռազմավարութեան մէջ նշեալ ոլորտներուն վրայ ուշադրութիւնը կարեւոր չափով զեղչուած է:
Ինը ամիս առաջ հայկական միջավայրին ներկայացուեցաւ համալսարաններէն ներս հայերէնն ու հայոց պատմութիւնը այլեւս ուսումնական պարտադիր առարկաներ չհամարելու նախագիծը, որ որդեգրուեցաւ հակառակ բարձրաձայնուած բուռն բողոքներուն։
Ամբողջ գործընթացի տեւողութեան, նկատելի էր համապատասխան ոլորտի նախարարին ոչ-յարգալիր վերաբերումը իր ընդդիմախօսներուն հանդէպ:
Այժմ կարգը եկած է հանրային վարժարաններու ուսումնական ծրագրի բարեփոխութեան, արդիականացման, ներկայի պահանջներու պատշաճեցման եւ յարակից հարցերու, գործընթաց մը՝ որ որեւէ հասարակութիւն պարբերաբար կը կատարէ բծախնդրութեամբ եւ առանց խուճապի:
Այսպէս, քանի մը օրեր առաջ ներկայացուեցան «Հայոց պատմութիւն», «Համաշխարհային պատմութիւն», «Հասարակագիտութիւն», «Ես եւ իմ հայրենիքը», «Հայոց լեզու» եւ «Գրականութիւն» դասերու չափորոշիչներն ու օրինակները:
Անշուշտ ուսումնական ծրագիրներու արդիականացման, մանկավարժական եւ մեթոտաբանական խնդիրները, ինչպէս եւ հեղինակներու եւ գրութիւններու ընտրութիւնը մասնագիտական հարցեր են, որոնց մասին հասարակութիւնը շատ ըսելիք չ'ունենար. սակայն այս պարագային, ծրագիր ու դասագրքերու բովանդակութիւնը ճշդող անհատներու ինքնութիւնը, անոնց կողմէ նիւթերու եւ գրութիւններու ընտրութիւնը ցոյց կու տան կատարուած գործի նպատակը, մանաւանդ՝ երբ ռազմավարութիւնը ի սկզբանէ յստակօրէն չէ սահմանուած ու բացատրուած:
Լուրջ վերապահութիւններ կան Հայոց պատմութեան, Հայերէն լեզուի եւ գրականութեան ծրագիրներու վերաբերմամբ, ուր վտանգի տակ են ազգային դաստիարակութիւնը ամրապնդող մօտեցումները:
Այս ուղղութեամբ ՀՀ Գիտութիւններու Ազգային Ակադեմիայի Պատմութեան Հիմնարկի տնօրէն ակադեմիկոս Աշոտ Մելքոնեան կը պատրաստուի դիմել Ազգային Անվտանգութեան Ծառայութեան հարցի համապատասխան քննութեան համար:
Նոյն ահազանգային մտահոգութիւնները կ’արտայայտէ Երեւանի Պետական Համալսարանի Հայոց պատմութեան ամպիոնի վարիչ՝ փրոֆեսոր Արտակ Մովսիսեանը: 
Երկուքն ալ կը մատնանշեն, որ չափորոշիչներն ու մօտեցումները առնուած են “History Education in Schools in Turkey and Armenia։ A Critique and Alternatives” (Պատմութեան ուսուցումը Թուրքիոյ և Հայաստանի դպրոցներէն ներս. քննադատություն և այլընտրանքներ) աշխատութենէն, որուն մէջ մանրամասնօրէն ներկայացուած է, թէ ի՞նչ չափորոշիչներով պէտք է առաջնորդուին Հայաստանի եւ Թուրքիոյ մէջ պատմութեան դասագիրքերու հեղինակները:
Հայ-թրքական ուղեցուցային հատորի պատրաստութեան համար հանդիպումներուն մասնակցած հայ պատմաբաններուն այսօր վստահուած է Հայաստանի մէջ գործածուելիք Հայոց պատմութեան դասագիրքերու պատրաստութեան համար չափորոշիչներու սահմանումը:
Համապատասխան հաղորդագրութեամբ մըն ալ «Հայոց լեզու» եւ «Գրականութիւն» դասանիւթերուն անդրադարձաւ Երեւանի Պետական Համալսարանի Հայ Բանասիրութան բաժանմունքը, որուն գիտական խորհուրդը հիմանաւորուած պատճառներով իր խոր մտահոգութիւնը, անվստահութիւնը եւ մերժումը յայտնեց ներկայացուած «Հանրակրթութեան պետական առարկայական չափորոշիչներու եւ ծրագրերու» նկատմամբ։
Այս գլխուն տակ, մենք լրջօրէն անհանգստացած ենք վերատեսութեան ենթակայ չափորոշիչներու եւ ծրագիրներու մէջ սփիւռքահայ գրականութեան տրուած անցողակի ուշադրութեան։
Սփիւռքահայ գրականութիւնը, ըստ ամենայնի, առաջնակարգ տեղ կը գրաւէ աշխարհով մէկ տարածուած հայկական գաղութները հայրենիքին զօդելու ճիգին մէջ։
Այս գործընթացներէն կը հետեւցնենք, որ կրթական մարզի շահագործումով, երկար վազքի վրայ կը փորձուի յաջողցնել հայեւթուրք յարաբերութիւններու բարելաւումը՝ առանց Հայկական Ցեղասպանութեան ճանաչումին եւ համապատասխան հատուցման: Ատենին, շնորհիւ հայութեան արթնամտութեան, այս մարզէն ներս ձախողեցաւ TARC-ը (Թուրք-հայկական հաշտութեան յանձնախումբ):
Աւելի ուշ նոյն ճակատագիրը ունեցաւ նաեւ «ֆութպոլային դիւանագիտութիւն»ը, որ սկսաւ 2008ին՝ արժանանալով անփառունակ ձախողութեան 2018ին:
Հայոց պատմութեան, Հայերէն լեզուի եւ գրականութեան ներկայացուող նոր ծրագիրները կոչուած են ծառայելու նոյն նպատակին՝ տարիներու վրայ երկարելով. հետեւաբար անոնք ըստ ամենայնի մերժելի են:
Հայկական Ցեղասպանութեան յիսնամեակէն ի վեր հայութիւնը պայքարեցաւ անոր միջազգային ճանաչման համար:
Հիմա կ՚ապրինք յաջորդ փուլին մէջ:
Բաւական ճամբայ կտրած ենք:
Կանգ առնելու ժամանակը չէ, մանաւանդ՝ որ հայութիւնը դէմ յանդիման կը գտնուի բազմաթիւ մարտահրաւէրներու:
Մենք կը գտնենք, որ Հայոց պատմութեան դասագիրքերը հիմնուած պէտք է ըլլան բացառաբար իրականութեան եւ ճշմարտութեան վրայ, առանց նկատի ունենալու որեւէ օտար ուժի կամ շրջանակի փափաքներն ու շահերը:
Հայութիւնը պիտի ունենայ միայն ու միայն հայկակա՛ն եւ ազգային արեւելում: 
Միայն այդ ձեւով հայկական կրթութիւնը կը ծառայէ հայութեան եւ կը նպաստէ հայկական մշակոյթի զարգացման: 
Առ այդ, կ’ակնկալենք, որ ՀՀ ԿԳՄՄ Նախարարութիւնը վերատեսութեան ենթարկէ հանրային քննարկման ներկայացուցած Կրթութեան չափորոշիչներու նախագիծը եւ նախանձախնդիր ըլլայ անոր առանցքը դարձնելու ազգային արժէքները, հայ ժողովուրդը բնորոշող ազգային եւ մշակութային բաղադրեալները, եւ սփիւռք-հայրենիք միասնութեան տանող դրոյթները. այդ նախագիծը պէտք է արժանանայ մասնագէտներու առարկայական քննարկման, եւ անոնց հնչեցուցած նկատողութիւններն ու թելադրած շտկումները պէտք է ներառուին անոր մէջ։
Կը հաւատանք, որ այդպիսով միայն կարելի պիտի ըլլայ երաշխաւորել իրերայաջորդ սերունդներու ազգային նկարագրին ու ինքնութեան կերտումը, որոնք աւելի քան կենսական են հայ ազգի նման ժողովուրդի մը, որ իր լեզուի եւ մշակոյթի պահպանմամբ կրցած է հայրենիքէն ներս թէ հեռու գոյատեւել ու բարգաւաճիլ:
Վերջապէս, այսու կը յայտնենք մեր պատրաստակամութիւնը այս գործընթացին մեր մասնակցութիւնը բերելու, նշեալ խնդրայարոյց հարցերը բարւոք լուծման հասցնելու նպատակով։
Համազգային Հայ Կրթական եւ Մշակութային Միութեան
Կեդրոնական Վարչութիւն
Պէյրութ, 02 Օգոստոս 2020
Հաղորդագրութիւն
2-3 Ապրիլ 2016-ին, Նիւ Եորքի Վուտսայտ շրջանի Հայ Կեդրոնին մէջ կայացաւ Համազգային Հայ Կրթական եւ Մշակութային Միութեան Հիւսիսային Ամերիկայի Շրջանային Վարչութիւններու 2014-2018 քառամեակի 7-րդ եռակողմանի ժողովը, որուն կը մասնակցէին միութեան ԱՄՆի Արեւելեան ու Արեւմտեան՝ եւ Գանատայի Շրջանային Վարչութեանց 13 անդամներ, ինչպէս նաեւ Կեդրոնական Վարչութենէն ընկերներ Վիգէն Թիւֆէնքճեանը (Գանատա) եւ Հրայր Պարոնեանը (ԱՄՆ)։ Ժողովականները կու գային Լոս Անճելըսէն, Ուաշինկթընէն, Նիւ Եորքէն, Նիւ Ճըրզիէն, Ֆիլատելֆիայէն եւ Մոնթրէալէն։
Երկօրեայ ժողովի քննարկումները կ՚ընդգրկէին ամերիկահայ եւ գանատահայ կրթական եւ մշակութային կեանքին վերաբերող այլեւայլ հարցեր, ընդ որում ԱՄՆի ու Գանատայի տարածքին Համազգայինի գործունէութեան ծիրի ընդլայնումն ու կրթական մարզին մէջ յաւելեալ դերակատարութիւն ստանձնելու խնդիրները, նիւթական կռուաններու ստեղծման միջոցներու որոնումը, եւ հայ մշակոյթը նորահաս սերունդներուն ծանօթացնելու եւ մերձեցնելու արդի ձեւերը։
Եռակողմանի ժողովը նաեւ վերջնական որոշումներ կայացուց ArtLinks Երիտասարդական Ցանցի երկրորդ հաւաքին վերաբերեալ, որ այս տարի տեղի պիտի ունենայ Գանատայի մէջ, 30 Յունիս-3 Յուլիս շաբաթավերջին:
Երկօրեայ այս ժողովին մասնակիցները վերահաստատեցին Համազգայինի Հիւսիսային Ամերիկայի կառոյցներու ներուժը համախմբող այս եւ նման նախաձեռնութիւններու կարեւորութիւնը, առ ի լաւագոյնս ծառայութիւն հայ ազգին։
12 Ապրիլ 2016
ԱՄՆի Արեւելեան, Արեւմտեան, եւ Գանատայի Շրջանային Վարչութիւններ
«Մարդկային երաժշտութեան» մայեսթրոյին հանդիպումը իր ծննդավայրի արուեստասէր հանրութեան ներկայացուցիչներուն հետ (Լիբանան)
Իր ծննդավայրէն` Լիբանանէն հեռանալէ եւ Հայաստան ներգաղթելէ աւելի քան 70 տարի ետք, հայ մեծ երաժիշտ մայեսթրօ Տիգրան Մանսուրեան այս օրերուն դարձեալ կը հիւրընկալուի լիբանանահայ գաղութին կողմէ` հրաւէրովը Մեծի Տանն Կիլիկիոյ Արամ Ա. կաթողիկոսին:
Հայ հասարակութեան մէջ գլխաւորաբար ֆիլմարուեստի աշխարհին համար յօրինուած իր երաժշտութիւններով ծանօթ Տիգրան Մանսուրեան Չորեքշաբթի, 13 Փետրուար 2019-ի երեկոյեան ժամը 8:00-ին Համազգայինի մեծ ընտանիքին նախաձեռնութեամբ մտերմիկ հանդիպում ունեցաւ լիբանանահայ արուեստասէր հասարակութեան ներկայացուցիչներուն հետ, Համազգայինի «Լեւոն Շանթ» մշակութային կեդրոնին մէջ:
Բարի գալուստի խօսքը արտասանեց եւ հանդիպումին պաշտօնական ու գեղարուեստական բաժինը վարեց Համազգայինի գեղարուեստի դպրոցներու տնօրէն Թամար Սնապեան-Սուրճեան: Ան ներկայացուց օրուան յայտագիրը եւ ընդգծեց, որ այս հանդիպումը յիշարժան եւ բացառիկ երեկոյ մը պիտի ըլլայ ներկաներուն համար` մեծ երաժիշտ Տիգրան Մանսուրեանի ներկայութեան:
Տիգրան Մանսուրեանը ներկայացուց Համազգայինի «Կարկաչ» երգչախումբի գեղարուեստական ղեկավար, խմբավար Զաքար Քէշիշեան:
Ան նշեց, որ Տիգրան Մանսուրեանի հետ իր մտերմութիւնը կու գայ Երեւանի Կոմիտասի անուան երաժշտանոցին մէջ իր ուսանողութեան տարիներէն, երբ Մանսուրեան այդ երաժշտանոցին տնօրէնն էր:
Մանսուրեան տակաւին 10 տարեկան չէր, երբ Հայաստան ներգաղթած է եւ իր ծնողքին հետ բնակած է Արթիկի շրջանին մէջ, նախակրթութիւնը ստացած է Գիւմրիի մէջ, սակայն շուտով հաստատուած է Երեւան եւ հետեւած բարձրագոյն երաժշտական ուսման:
Մտայղացքային արուեստի (conceptual art) ներկայացում (Լիբանան)
Շաբաթ, 17 Սեպտեմբեր 2022-ին, երեկոյեան ժամը 6։00-ին, Համազգայինի Այնճարի «Պ.Սեւակ» մասնաճիւղի եւ «Anjar Art Gallery»-ի գործակցութեամբ ու կազմակերպութեամբ, Այնճարի «Դալար Անկիւն» հանրային տարածքին վրայ տեղի ունեցաւ մտայղացքային արուեստի (conceptual art) ներկայացում, որուն կը մասնակցէին արուեստագէտներ` Նանոր Հաճեան, Կարինէ Շաննագեան, Կարպիս Քէնտիրճեան եւ Գօգօ Կարապետ Սագայեան։
Վրձինով, ներկով ու պաստառով եւ զանազան միջոցներով ու «լեզուներով» արուեստագէտները ներկաներուն փոխանցեցին իրենց ըսելիքը, որուն մէջ կար կեանքի փիլիսոփայութիւն, լաւն ու վատը, արուեստն ու մեր ազգին ցաւը։
Համազգայինի կիթառահարներու համոյթին եւ «Տաւիղ» նուագախումբին ելոյթը (Լիբանան)
Կազմակերպութեամբ Համազգայինի գեղարուեստներու դպրոցի խնամակալութեան եւ «Բ. Կանաչեան» երաժշտական քոլեճին, հովանաւորութեամբ «Էլ. Այ. Եու.» համալսարանին, Կիրակի, 21 Մայիս 2017-ի երեկոյեան ժամը 8:00-ին, Ազգային Եղիշէ Մանուկեան քոլեճի «Սիրան Մանուկեան» սրահին մէջ տեղի ունեցաւ Համազգայինի կիթառահարներու համոյթին եւ «Տաւիղ» նուագախումբին ելոյթը` գեղարուեստական ղեկավարութեամբ եւ խմբավարութեամբ Մկրտիչ Միքայէլեանի:
Յայտագիրի առաջին բաժինով ելոյթ ունեցաւ կիթառահարներու համոյթը` հետեւեալ գործերով. Allemande (J. S. Bach), Pavane (Gabriel Faure), Mazurka (Francisco Tarrega), Duo 11, Duo 12 եւ Duo 13 (M. Carcassi), (Milonga), Danca Popular De Minas Gerais (Catarere), Danca Popular Do Nordeste (Xote), Tango Ten Pie, Les Trois Mousquetaires (Susan Mcdonald), La Cumparsita (G. Matos Rodriquez):
Հայրենի արուեստագէտներ Վարդան Սահակեանի եւ Արմէն Մանուկեանի ելոյթները (Աւստրալիա)
Մայիս ամիսը աւստրալահայ մշակութասէր հասարակութեան համար հանդիսացաւ բեղուն ժամանակաշրջան մը:
Արդարեւ, հրաւէրովը Համազգայինի Աւստրալիոյ Շրջանային Վարչութեան եւ մասնակցութեամբ անոր ենթակայ մասնաճիւղերուն, Սիտնի ժամանեցին հայրենի երիտասարդ արուեստագէտներ՝ երգիչ Վարդան Սահակեանը եւ ջութակահար Արմէն Մանուկեանը:
8 Մայիս 2016-ի երեկոյեան տեղի ունեցաւ համերգ Ryde Eastwood RSL Club-ի դահլիճէն ներս:
Հայրենի արուեստագէտ Վարդան Սահակեան ներկաներուն անակնկալի մատնեց իր հմայիչ ձայնով ու արհեստավարժ մեկնաբանութեամբ:
Յայտագրի առաջին մասով ան ներկայացուց դասական երգեր Կոմիտասէն, Սպենդիարեանէն, Պաղտասարեանէն, ինչպէս նաեւ իր օփերայի մարզուած ձայնով Falva Dichtenchello-ի Vuie եւ Bixio Palami-էն D’amore Mariս-ն:
Արմէն Մանուկեան, իր կարգին, մեծ տպաւորութիւն թողուց ներկաներուն վրայ ջութակի վրայ իր բաձրորակ երաժշտական կատարողութեամբ:
Հայրենի արուեստագէտներուն դաշնամուրով կ'ընկերակցէր գաղութիս ծանօթ, երիտասարդ, տաղանդաւոր եւ մասնագէտ դաշնակահարուհի Զելա Մարկոսեան- Գասպարը: 
Ան հմտօրէն համադրեց երեկոյի երաժշտական դասաւորումը դաշնակի վրայ:
Յայտագրի երկրորդ բաժնով Վարդան Սահակեան հանդիսատեսները խանդավառեց ազգային ու հայրենասիրական երգերու շարանով:
Պաստառի վրայ կը ցուցադրուէին երգերուն համապատասխան պատկերներ ու տեսարաններ հայոց պատմութեան ազգային զարթօնքի, յեղափոխական շարժման ու Արցախի ազատագրութեան պայքարի օրերէն:
Օրուան բացման խօսքը կատարեց Օրդ. Քարէն Պօհոսեան, իսկ բեմավարութիւնը գեղեցկօրէն կատարեց ընկերուհի Հայկուշ Զէյթունցեանը:
Ան իւրաքանչիւր երգը պատշաճ կերպով ներկայացուց եւ ընթերցեց Վարդան Սահակեանի մեծ հօր Սահակ Սահակեանի Սիտնիի Հայութեան ուղղուած նամակը:
Համերգի աւարտին հայրենի արուեստագէտներուն եւ Զելա Մարկոսեանին յանձնուեցան յուշանուէրներ:
Համազգաինի Աւստրալիոյ Շրջանային վարչութեան ատենապետ ընկ. Վիգէն Գալլողլեան շնորհաւորեց արուեստագէտները, ինչպէս նաեւ՝ մշակոյթը արժեւորող ներկաները: 
Ընկ. Գալլողլեան յայտնեց. «Աւստրալահայ գաղութը 26 տարիներ առաջ ըմբոշխնեց հայրենիքէն հրաւիրուած երկու տաղանդաւոր արուեստագէտներու՝ Սահակ Սահակեանի եւ Թովմաս Պօղոսեանի ներկայութիւնը, որոնք Սիտնիի Հայ համայնքը խանդավառեցին իրենց բացառիկ տաղանդներով». ան աւելցուց. «Ահա՛ այսօր առիթը ունեցանք ականատես ըլլալու Սահակ Սահակեանի թոռան՝ Վարդանի կատարողութեան:
Ան իր ձայնով մեզ հմայեց, եւ, վստահաբար իր մեծ հօրը սիրտը հպարտութեամբ լեցուց:
Կիրակի, 15 Մայիս 2016-ին, հայրենի արուեստագէտներուն ի պատիւ Հայ Մշակութային Կեդրոնէն ներս կազմակերպուած էր ողջերթի երեկոյ, որուն ընթացքին անոնք մտերմիկ մթնոլորտի մէջ ներկայ գտնուող ազգայիններուն ու յատկապէս երիտասարդներուն ներկայացուցին բազմատեսակ ոճի կտորներ, իսկ երեկոյեան աւարտին խանդավառեցին ազգային ու յեղափոխական երգերու մեկնաբանութեամբ:
Սիտնիի Հայ համայնքը գոհ մնաց Համազգայինի միջոցով հայրենի արուեստագէտներու ներկայութիւնը վայելելու առիթին համար:
Համազգայինը Հայ մշակոյթի պահպանման ու տարածման համար իր լաւագոյնը կը կատարէ:
Կը մաղթենք որ շուտով այլ նման առիթներ ընծայուին համայնքիս համար:
Համազգային Աւստրալիոյ Շրջանային Վարչութիւն
08/06/2016
«Կարկաչ» մանկական եւ պատանեկան երգչախումբի ելոյթ (Լիբանան)
Հովանաւորութեամբ Համազգայինի Լիբանանի Շրջանային վարչութեան Կիրակի, 15 Մայիս 2016-ին, երեկոյեան ժամը 7:00-ին, Հայ աւետարանական Ա. եկեղեցւոյ մէջ տեղի ունեցաւ «Կարկաչ» մանկական եւ պատանեկան երգչախումբին ելոյթը, ղեկավարութեամբ` երգչախումբի խմբավար Զաքար Քէշիշեանի:
Յայտագիրը սկիզբ առաւ «Ըմէյզինկ կրէյս» հոգեւոր երգով, ուր հետաքրքրական էր առանց երաժշտութեան ընկերակցութեան պատանիներու երաժշտական բարձր կատարումը, ապա խմբավար Քէշիշեան քաջալերանքով ներշնչեց պատանիները եւ շնորհակալական խօսք ուղղեց Հայ աւետարանական Ա. եկեղեցւոյ հովիւին, ինչպէս նաեւ Հայկազեան համալսարանին:
Յայտագիրը շարունակուեցաւ բարձր խանդավառութեամբ:
Համազգայինի «Բարսեղ Կանաչեան» երաժշտանոցի աւարտական դասարաններէն Հենրի Իշխանեան ներկայացուց «Այ էմ սմոլ փարթ աֆ տը ուորլտ» երգը` դաշնակի վրայ: 
Յայտագիրը շարունակուեցաւ Լիանա Յարութիւնեանի ընկերակցութեամբ, որուն ներկայացուցած` լիբանանահայ երաժիշտ Սարգիս Շաթըրեանի «Նուրիէի շուկան» երգը իր հաճելի անդրադարձը ունեցաւ ներկաներուն վրայ:
Համազգայինի «Կարկաչ» մանկական ու պատանեկան երգչախումբի համերգ (Լիբանան)
Համազգայինի Լիբանանի Շրջանային վարչութեան նախաձեռնութեամբ եւ Պէյրութի ամերիկեան համալսարանին հետ գործակցաբար, Կիրակի, 19 Ապրիլ 2015-ին, երեկոյեան ժամը 6:00-ին, Պէյրութի ամերիկեան համալսարանի «Էսեմպլի հոլ»-ին մէջ տեղի ունեցաւ Համազգայինի «Կարկաչ» մանկական ու պատանեկան երգչախումբի համերգը` գեղարուեստական ղեկավարութեամբ եւ խմբավարութեամբ մայեսթրօ Զաքար Քէշիշեանի եւ դաշնակի ընկերակցութեամբ Արեգ Տաղլեանի` նուիրուած Հայոց ցեղասպանութեան 100-ամեակին:
Գեղարուեստական ղեկավար եւ խմբավար մայեսթրօ Զաքար Քէշիշեան սոյն իւրայատուկ առիթով ուղղեց իր սիրտին խօսքը:
Քէշիշեան ներկաները ողջունելէ ետք, խնդրեց անոնցմէ մէկ վայրկեան յոտնկայս յարգել Հայոց ցեղասպանութեան նահատակներուն յիշատակը:
«Այսօրուան մեր համերգը պիտի մատուցենք իբրեւ խունկ ու մոմ Հայոց ցեղասպանութեան ընթացքին զոհուած նահատակներուն յիշատակին», շեշտեց ան: 
Քէշիշեան փոխանցեց իր ուսուցման ընթացքին ունեցած զարմանքն ու զայրոյթը` նկատելով, որ տասնեակ մը լիբանանահայ վարժարաններու աշակերտներէ կազմուած յիսնեակ մը սաներէն մէկ քանին միայն ծանօթ էին կոմիտասեան երգերուն, սակայն ան նաեւ հաստատեց, որ իր ուրախութիւնը մեծ եղաւ երբ անցեալ չորեքշաբթի, աւելի քան 1700 աշակերտներ գիտակից ձեւով լսեցին կոմիտասեան անմահ ստեղծագործութիւնները:
Ապա մայեսթրոն բեմ հրաւիրեց Համազգայինին «Կարկաչ» պատանեկան երգչախումբը` ներկայացնելու համար Մեծ եղեռնի խորհրդանիշերէն` Կոմիտասէն, երգերու երկու շարքեր:
«Մարկօ Պապիկեան» ֆոնտի այս տարուան մրցանակակիրներու համերգ (Լիբանան)
Կիրակի, 12 Յունիս 2016-ին Համազգայինի «Բարսեղ Կանաչեան» երաժշտական քոլեճին եւ պետական երաժշտանոցին միջեւ գործակցութեամբ տեղի ունեցաւ «Մարկօ Պապիկեան» ֆոնտին այս տարուան մրցանակակիրներու համերգ, որուն ընթացքին ելոյթ ունեցան տարբեր փուլեր անցնելով առաջին դիրքերը գրաւած թեկնածուները, որոնք համերգի աւարտին ստացան իրենց դրամական մրցանակները:
Ձեռնարկը, որ տեղի ունեցաւ երեկոյեան ժամը 7:00-ին, Սեն Ժոզեֆ համալսարանի «Փիեռ Ապու Խաթեր» սրահին մէջ, կը կրէր մշակոյթի նախարար Ռեմոն Արայժիի բարձր հովանաւորութիւնը, պաշտօնական հիւրերու կարգին էր Լիբանանի Հայոց թեմի առաջնորդ Շահէ եպս. Փանոսեան:
Այս առիթով խօսք առաւ նախկին նախարար, երեսփոխան Խաչիկ Պապիկեանի դուստրը` Քրիստին Պապիկեան, որուն խօսքին առանցքը հանդիսացաւ երաժշտութեան կարեւորութիւնը մարդկային կեանքին մէջ` իբրեւ մարդիկ միացնող, զանոնք ուրախ պահող համայնական արտայայտչամիջոց:
Ապա հակիրճ գիծերու մէջ ներկայացուց «Մարկօ Պապիկեան» ֆոնտի հիմնադրութեան պատմականը, ստեղծման նպատակը եւ ցարդ անցած ուղին:
Այնուհետեւ ցուցադրուեցաւ կարճ տեսերիզ մը` Խաչիկ եւ Մարկօ Պապիկեաններու յիշատակին:
Անկէ ետք մշակոյթի նախարարին ողջոյնները փոխանցեց պետական երաժշտանոցի տնօրէն Ուալիտ Մուսալլեմ, որ դրուատեց մրցանքը` իբրեւ յարատեւող եւ երիտասարդութեան կողմէ երաժշտութեան նկատմամբ սէրը քաջալերող:
Հուսկ, անգլերէնով եւ հայերէնով խօսք արտասանեց Համազգայինի Լիբանանի Շրջանային վարչութեան ատենապետ Սեպուհ Այնթապլեան, որ գնահատեց Պապիկեաններուն ժառանգորդները, որոնք հետամուտ են մրցումի յարատեւման, անդրադարձաւ երաժշտական կառոյցներուն միջեւ գործակցութեան կարեւորութեան:
Ան շնորհակալական խօսք ուղղեց նաեւ պետական երաժշտանոցին եւ մասնակիցներուն:
Ապա ջութակի վրայ ելոյթ ունեցան մրցանակակիրները:
Այս տարի առաջին հանդիսացող չկար, երկրորդ հանդիսացան Տիանա Մուաուատ եւ Միքայէլ Խարաթ, որոնցմէ իւրաքանչիւրը ստացաւ 1500 տոլար, երրորդ դիրքը գրաւեց Նարէ Աշգարեան եւ ստացաւ 1000 տոլար, իսկ քաջալերական մրցանքին տիրացաւ Քրիսթել Քէյրուզ` 500 տոլար:
Մանրամասնութիւնները կարդալ այստեղ:
Համազգային «Արաքս» պարախումբի հիմնադրութեան տասնամեակի ելոյթ (Տիթրոյթ)
Կիրակի, 16 Նոյեմբեր 2014 թուականը պիտի մնայ ամոռանալի Տիթրոյթի հայութեան ազգային եւ հասարակական կեանքէն ներս. տեղւոյն «Արաքս» պարախումբի հիմնադրութեան տասնամեակին առթիւ Seaholm High Scool-ի թատերասրահին մէջ կատարուած ձեռնարկին հանդիսավարն էր Համազգայի երկարամեայ վարչութեան նուիրեալ ու անխոնջ գործունեայ վաստակաւոր ատենապետուհի Հերմինէ Մանուկեան: 
Ներկայ էին իրենց կողակիցներով՝ Սուրբ Սարգիս Հայաստանեաց Առաքելական, եւ Հայ Աւետարանական եկեղեցիներու հոգեւոր հայրեր՝ Արժպ. Տէր. Հրանդ Գէորգեան, Արժպ. Տէր Տարօն Քհնյ. Ստեփանեան, Պատուակալ հոգեւոր հովիւ Վերպ. Տոքթ. Վահան Թութիկեան, միութիւններու ներկայացուցիչներ եւ շուրջ 650 հաշուող հասարակութիւն մը:
Յունաստանի Համազգայինի պարախումբին 30ամեակը եւ «֊Նայիրի» պարախումբի 20ամեակը
Շաբաթ՝ 7 Մայիս 2016-ի երեկոյեան ժամը 8ին, Այիա Փարասքեւիի Pierce-The American College of Greeceի հանդիսասրահին մէջ, տեղի ունեցաւ Յունաստանի Համազգային Կրթական եւ Մշակութային Միութեան պարի միաւորի «Նայիրի», «Նանօր» եւ «Մարալօ» խումբերու պարային համոյթը, Յունաստանի մէջ Համազգայինի հայկական պարախումբերու կազմութեան 30րդ տարեդարձի եւ «Նայիրի» պարախումբի հիմնադրութեան 20ամեակին առիթով։ 
Ձեռնարկին ներկայ եղան յունահայոց Ազգային Վարչութիւնը, Հ. Յ. Դ. Յունաստանի Կեդրոնական Կոմիտէն, Հ. Հ. դեսպանը, կրօնական դասը, գաղութային միութենական կառոյցներ եւ 1000ի շուրջ գեղարուեստասէր հասարակութիւն մը։
Սրահի մուտքին, Համազգայինի Շրջանային Վարչութեան կողմէ պատրաստուած էր միութեան անցնող տասնամեակներու գործունէութեան տարբեր մարզերը ընդգրկող ճոխ ցուցահանդէս՝ տասնեակ լուսանկարներով, աֆիշներով, յայտագիրներով, ալպոմներով ու պատմական բնոյթի վաւերաթուղթերով։
Ժողովուրդը մեծ հետաքրքրութեամբ այցելեց ցուցահանդէսի վայրը եւ ծանօթացաւ ներկայացուած նիւթերուն՝ իր անվերապահ գոհունակութիւնը արտայայտելով։
Հայ մշակոյթին նուիրուած երկօրեակ-Արամ Խաչատուրեանի գործերով բացառիկ համերգ Աթէնքի մէջ
Հովանաւորութեամբ Հ.Հ. սփիւռքի նախարար Հրանուշ Յակոբեանի եւ համակազմակերպութեամբ Աթէնքի քաղաքապետութեան, Համազգային Հայ Կրթական եւ Մշակութային Միութեան Շրջանային Վարչութեան եւ Աթէնքի քաղաքապետութեան Մշակութային, Մարմնամարզի եւ Երիտասարդութեան բաժանմունքին, Երկուշաբթի՝ 16 Նոյեմբեր 2015-ին միացեալ բացառիկ համերգ մը կազմակերպուեցաւ Աթէնքի ընդարձակ ՓԱԼԼԱՍ սրահին մէջ, աւելի քան հազար հանդիսատեսներու ներկայութեան։
Աթէնքի քաղաքապետութեան սիմֆոնիք նուագախումբը հանդէս եկաւ մեծանուն հայ երաժիշտ Արամ Խաչատուրեանի ստեղծագործութիւններով՝ «Մասքարաթ», «Սպարթաքոս», «Գայեանէ» պալէէն կտորներով, «Վալս», «Նոքթիւրն», «Մազուրքա», «Ռոմանս», «Կալոփ» եւայլն։
Արամ Խաչատուրեանի գործերէն առաջ նուագախումբը մեկնաբանեց 1935ի ծնունդ ծանօթ յոյն երաժիշտ ու խմբավար Թէոտորոս Անտոնիուի տասնամեակներ առաջ յօրինած կտոր մը, որ օրին Celebration անունով ձօնուած էր յոյն եւ հայ բարեկամութեան։
Այս յօրինումը հիմնուած է հայկական երգի մը վրայ, որուն շուրջ յօրինողը հիւսած է իր երկը։
Համերգին ներկայ եղան հայ եւ յոյն պաշտօնական հիւրեր, արուեստագէտներ, յօրինողներ, նուագողներ, խմբավարներ, քաղաքապետական խորհուրդներու անդամներ։
Համազգայինի Սուրիոյ Շրջանային վարչութեան «Զուարթնոց» երգչախումբի ելոյթը
Համազգայինի Սուրիոյ Շրջ. Վարչութեան «Զուարթնոց» երգչախումբը ակամայ ընդմիջումէ մը ետք, Կիրակի, 8 Մարտ 2015-ին, երեկոյեան ժամը 5:00-ին «Գ. Եսայեան» սրահէն ներս վերստին բեմ բարձրացաւ, խմբավարութեամբ Յարութիւն Ալապոզանեանի, դաշնամուրի ընկերակցութեամբ Ռուզան Պարսումեանի:
Երգչախումբը հալէպահայ արուեստասէր հանրութեան ներկայացուց` աշուղական, սիրային եւ հայրենասիրական ճոխ երգացանկ մը:
Հետաքրքրական էին յայտագրին մէջ տեղ գտած` մեներգները, զուգերգները, թատերական ու պարային հաճելի մէջբերումները, որոնք յաւելեալ փայլք տուին երգչախմբային երգեցողութեան:
Համազգայինի Լիբանանի Շրջանային Վարչութեան «Գուսան» երգչախումբի ելոյթը` Այնճարի մէջ
Մուսա լերան հերոսամարտի 100-ամեակի եւ Այնճարի հիմնադրութեան 75-ամեակի տօնակատարութիւններուն ծիրին մէջ, Կիրակի, 9 Օգոստոս 2015-ի երեկոյեան ժամը 8:00-ին, Այնճարի Ս. Պօղոս եկեղեցւոյ մէջ տեղի ունեցաւ Համազգայինի Լիբանանի Շրջանային վարչութեան «Գուսան» երգչախումբին ելոյթը, խմբավարութեամբ` Գրիգոր Ալլոզեանի, Մուսա լերան հերոսամարտի նահատակ Յաբէթ Վանայեանի յիշատակին: Ձեռնարկը կազմակերպուած էր Համազգայինի Այնճարի «Պ. Սեւակ» մասնաճիւղի վարչութեան կողմէ:
Վարչութեան անունով ձեռնարկին բացման խօսքը արտասանեց Սեւան Ադամեան:
Ան ըսաւ, թէ երբ մուսալեռցին Այնճար հաստատուեցաւ, կարիքը զգաց հիմը դնելու մշակութային միութեան մը, որպէսզի նոր սերունդը չձուլուի եւ աւելիով կապուի իր ազգին ու իր հայրենիքին:
Այդ պատճառով 1971-ին հիմը դրուեցաւ Համազգայինի «Պարոյր Սեւակ» մասնաճիւղին, որ կազմակերպեց եւ տակաւին կը կազմակերպէ Այնճարի մշակութային կեանքն ու ձեռնարկները` հիմնելով թատերախումբեր, պարախումբեր, երգչախումբեր, գեղանկարչական դպրոց եւ ասմունքի խմբակ:
Յոբելենական հանդիսութիւն մեծանուն խմբավար Յովհաննէս Չէքիճեանի 90-րդ տարեդարձին առթիւ (ԱՄՆ)
Կազմակերպութեամբ Համազգայինի Արեւմտեան Ամերիկայի Շրջանային վարչութեան, Ուրբաթ, 22 Մարտ 2019-ի երեկոյեան, Կլենտէյլի Կեդրոնական գրադարանի սրահին մէջ տեղի ունեցաւ յոբելենական հանդիսութիւն մը՝ մեծանուն խմբավար Յովհաննէս Չէքիճեանի ծննդեան 90-րդ տարեդարձին առիթով։
Հայաստանի Հանրապետութեան կողմէ իրաւամբ «Ազգային հերոս»ի պատիւին արժանացած վաստակաւոր խմբավար Յովհաննէս Չէքիճեան այդ օր արժանաւոր կերպով ի պատուի էր։
Օրուան հանդիսավարն էր Շրջանային վարչութեան անդամ Քնար Գորթոշեան, որ փոխանցեց Շրջանային վարչութեան խօսքը, որուն մէջ ան ըսաւ. «Փրոֆ. Չէքիճեան հայ երգի ու երաժշտութեան երախտաւոր մըն է, որ տասնամեակներ շարունակ, Պոլիսէն մինչեւ Հայաստան եւ ի սփիւռս աշխարհի, աւելի քան 60 տարի իր տաղանդն ու վաստակը ի սպաս դրած է հայ ժողովուրդին, եւ երաժշտութեան։
Իր չԷՔիճեանական մշակումով ու կատարողական բարձր վարպետութեամբ՝ մեծանուն երաժիշտներու յօրինումները, մասնաւորաբար կոմիտասեանը, արձանագրած են թռիչքներ ու նուաճած են բարձունքներ»։
Ապա, մէջբերելով Պ. Սեւակի հետեւեալ խօսքը. «Պիտի գար Յովհաննէսը՝ իր հոգեւոր ուժը հայրենիքից առնելու, նրանով զօրացնելու աստուածաշնորհ իր տաղանդը. պիտի գար կախարդական փայտիկի տիրակալը, որպէսզի էջ առ էջ թերթեր Կոմիտասի երգարանը. պիտի որ գար Չէքիճեանը ում հոգեւոր պարտքը Կոմիտասն է»,- ան շնորհաւորեց յոբելեարը, նշելով նաեւ, որ այս ձեռնարկին նախածրագրումը սկսած էր Համազգայինի 90-րդ ամեակին նախաձեռնութիւններու ծիրին մէջ, որովհետեւ Համազգայինը իբրեւ մշակութանուէր առաքելութեան տէր կազմակերպութիւն անտարբեր չէր կրնար մնալ «Չէքիճեան»ի վաստակին։
Գեղարուեստական բաժինով ելոյթ ունեցաւ թենոր Սուրէն Մկրտչեան, մեծարեալին նուիրուած իտալերէն եւ Կոմիտասէն 2 երգով, դաշնակի ընկերակցութեամբ։
«Քեզի համար, Ազնաւո՛ւր» ձօն-երեկոյ (Լիբանան)
Հինգշաբթի, 15 Նոյեմբեր 2018-ին, Պէյրութի Յիսուսեան հայրերու Սեն ժոզեֆ եկեղեցին կը յորդէր Ազնաւուրի երգերը սիրող երաժշտասէր հոծ բազմութեամբ: 
Արդարեւ, այս եզակի համերգը, որ կազմակերպուած էր Լիբանանի պետական երաժշտանոցին եւ Համազգայինի Հայ կրթական եւ մշակութային միութեան կողմէ կը վայելէր բարձր հովանաւորութիւնը Լիբանանի հանրապետութեան նախագահ զօր. Միշել Աունի: Ազնաւուրի արուեստը եւ այս համերգը իրենց ներկայութեամբ պատուեցին Լիբանանի առաջին տիկին Նատիա Շամի-Աուն, որ ներկայացուց հանրապետութեան նախագահ զօր. Միշել Աունը, զբօսաշրջութեան նախարար Աւետիս Կիտանեան, Մեծի Տանն Կիլիկիոյ Արամ Ա. կաթողիկոսի ներկայացուցիչ եւ Լիբանանի հայոց թեմի առաջնորդ Նարեկ արք. Ալեէմէզեան, Պէյրութի հայ կաթողիկէ պատրիարքական թեմի օգնական եպիսկոպոս Գէորգ եպս. Ասատուրեան, Լիբանանի մէջ Հայաստանի դեսպան Սամուէլ Մկրտչեան, Հայկական երեսփոխանական պլոքի անդամներ, երեսփոխաններ Յակոբ Թերզեան եւ Ալեքսանտր Մաթոսեան, նախարար Ժան Օղասապեան, նախարարներ Սեզար Ապի Խալիլի եւ Ժըպրան Պասիլի ներկայացուցիչները, օտար պետութիւններու դեսպաններ, Վիճակագրութեան կեդրոնական վարչութեան տնօրէն եւ Վարժանքի, վիճակագրութեան ու հետազօտութեան արաբական հիմնարկի նախագահ դոկտ. Մարալ Կիտանեան, Լիբանանցի գործարարներու համախմբումի գանձապահ Փաթրիք Ֆարաճեան եւ երաժշտասէր հոծ բազմութիւն մը:
Ելոյթին սկիզբը բացման խօսքով հանդէս եկաւ Լիբանանի պետական երաժշտանոցի տնօրէն Պասսամ Սապա:
Ան բացառիկ պատիւ նկատեց Շարլ Ազնաւուրի համար ձօնուած այս համերգին կայացումը:
Պասսամ Սապա նշեց, որ Ազնաւուրի կապը Լիբանանի հետ վաղուց էր. Ազնաւուր շատ կը սիրէր Լիբանանը:
Ան ֆրանսացի էր, ծագումով հայ, 1200 երգի հեղինակ էր, միաժամանակ բանաստեղծ, դերասան, դիւանագէտ էր:
Ազնաւուր իր արուեստով մուտք գործեց իւրաքանչիւր երաժշտասէրի հոգիին մէջ եւ մեծ հետք թողուց իր ետին:
Ազնաւուր իր արուեստէն բացի մարդասիրական մեծ ներդրում ունեցած է Հայաստանի մէջ:
Լիբանանի պետական երաժշտանոցը աչալուրջ է եւ նոյն ատեն գնահատող Ազնաւուրի նման մեծ արուեստագէտի մը վաստակը:
Պասսամ Սապա գնահատեց Լիբանանի ֆիլհարմոնիք նուագախումբի ղեկավար մայեսթրօ Յարութ Ֆազլեանը, որուն բծախնդիր աշխատանքին շնորհիւ իրականութիւն դարձաւ այս ձօն-երեկոյ համերգը:
«Այգ» երիտասարդական երգչախումբի եւ ժողովրդային գործիքներու նուագախումբի համերգը (Լիբանան)
Հովանաւորութեամբ Պուրճ Համուտի քաղաքապետութեան եւ կազմակերպութեամբ Համազգայինի Լիբանանի Շրջանային վարչութեան, Կիրակի, 22 Մայիսին, երեկոյեան ժամը 7:00-ին, Պէյրութի ամերիկեան համալսարանի «Էսեմպլի Հոլ» սրահին մէջ տեղի ունեցաւ «Այգ» երիտասարդական երգչախումբի եւ ժողովրդային գործիքներու նուագախումբի համերգը` ներկայութեամբ պատկան մարմիններու ներկայացուցիչներու, արուեստագէտներու, հոգեւորականներու, երաժշտասէրներու, ծնողներու եւ աշակերտներու:
Երգչախումբի եւ նուագախումբի խմբավարն է Զաքար Քէշիշեան, իսկ խումբերուն դաշնակով կ’ընկերակցէր Սիրվարդ Պոյաճեան-Սապունճեան:
Յայտագիրի առաջին բաժինով ելոյթ ունեցաւ «Այգ» երգչախումբը, որ ներկայացուց Սայաթ Նովայի, Շարլ Ազնաւուրի, Ռուբէն Հախվերդեանի երգերով երգաշարեր, ինչպէս նաեւ Էլվիս Փրեսլիէին երգ մը եւ արաբական ժողովրդային երգեր:
Ապա երգչախումբին միացաւ ժողովրդային գործիքներու նուագախումբը, որուն մաս կը կազմեն Զաքար Քէշիշեան (շուի), Յակոբ Քելուկեան (տուտուկ), Հրակ Փափազեան (տուտուկ), Մարիա Գալֆայեան (քանոն), Սալբի Քէօշկերեան (քանոն), դոկտ. Սեպուհ Այնթապլեան (ձեռնադաշնակ) եւ Արթիւր Քէշիշեան (տհոլ):
Երգչախումբն ու նուագախումբը միասնաբար կատարեցին «Հոյ իմ նազանի եարը», «Կռունկներ», «Եաման եար», «Սարերի հովին մեռնեմ», «Սրտիկ մալուլ մի մնայ», «Եարը մարդուն եարա կու տայ» եւ «Հոյ նար» կտորները: Համերգը փակուեցաւ «Կենաց երգ»ով:
«Այգ» երգչախումբն ու նուագախումբը շուրջ մէկուկէս ժամուան ընթացքին հանդիսատեսներուն ներկայացնելով հայ թէ օտար մշակոյթներէն գոհարներ, ունեցան երաժշտական գնահատելի եւ իւրայատուկ կատարում` ստեղծելով խանդավառ մթնոլորտ: 
Ներկաներուն բուռն փափաքին ընդառաջելով` «Այգ»ը անգամ մը եւս երգեց «Հոյ նար»ը:
Համազգայինի «Բ. Կանաչեան» քոլեճի դասական երաժշտութեան երեկոյ (Լիբանան)
Կազմակերպութեամբ Համազգայինի Գեղարուեստի դպրոցներու խնամակալութեան եւ նախագահութեամբ Թալին Խաչատուրեանի, Շաբաթ, 6 Յունիս 2015-ի երեկոյեան ժամը 8:00-ին, Սէն Ժոզեֆ համալսարանի «Փիեռ Պու Խաթեր» սրահին մէջ տեղի ունեցաւ «Բարսեղ Կանաչեան» երաժշտական քոլեճի դասական երաժշտութեան երեկոյ:
Ձեռնարկին բացումը կատարեց Համազգայինի Գեղարուեստի դպրոցներու տնօրէն Կարպիս Գապասագալեան, որ ողջունելէ ետք ներկաները որ անդրադարձաւ ձեռնարկի շարժառիթին ու յայտագիրի գլխաւոր մասերուն:
«Բ. Կանաչեան» երաժշտական քոլեճը ունի աւելի քան 32 տարիներու կրթական ծառայութիւն, վկայ` իր հունձքերը», ըսաւ ան եւ աւելցուց. «Երբ հայ մշակոյթի կարեւորութեան մասին կը խօսինք, մեզի համար հասկնալի կը դառնայ, որ անոր պահապան հրեշտակը Համազգայինն է:
Հետեւաբար, ձեզի կը վստահեցնենք, թէ այնքան ատեն որ «Բ. Կանաչեան» երաժշտական քոլեճին սիրտը կը տրոփէ, այնքան ատեն սփիւռքի մէջ պիտի ապրի հայ ազգագոյն երաժշտութիւնը»:
Ան իր եւ քոլեճի խնամակալութեան անունով գնահատական խօսքերով դրուատեց քոլեճի երաժշտական ղեկավար, մեծատաղանդ ու բազմավաստակ ծառայութեան տէր` Արմէն եւ Աշոտ Ճենտէրէճեանները:
Նմանապէս ան գնահատական խօսք ուղղեց քոլեճի խմբավարներուն եւ ուսուցչական կազմին, «որոնք իրենց առաւելագոյնը կու տան մեր նոր սերունդին»:
Ան երախտագիտական խօսք ուղղեց նաեւ օրուան նախագահ Թալին Խաչատուրեանին, որ սիրայօժար ստանձնած է սոյն ձեռնարկին նախագահութիւնը` միշտ ընդառաջելով Համազգայինի օժանդակութեան դիմումներուն: Ան նշեց, թէ Խաչատուրեան ընտանիքը Համազգայինի մնայուն բարերարներէն է:
Համազգայինի Հովիտի «Պարոյր Սեւակ» մասնաճիւղի «Նայիրի» պարախումբի 15ամեակի ելոյթները (ԱՄՆ)
ՆՈՐԹՐԻՃ.- Շաբաթ, 21 Մարտ 2015-ին, CSUN համալսարանի «Plaza Del Sol» սրահին մէջ, Համազգայինի Հովիտի «Պարոյր Սեւակ» մասնաճիւղի «Նայիրի» պարախումբը իր հիմնադրութեան 15 ամեակին առթիւ հանդէս եկաւ երկու գեղեցիկ ելոյթներով: Առաջինը՝ կ.ե. ժամը 3:30ին, փոքրերու խումբը, իսկ երկրորդը՝ ժամը 7:30-ին, մեծերու խումբը:
Երկու ելոյթներուն ալ սրահը լեցուն էր մայրերով, հայրերով, մեծ մայրերով, մեծ հայրերով, Համազգայինի համակիրներով եւ հիւրերով: «Պարոյր Սեւակ» մասնաճիւղի ատենապետ Պերճ Ուզունեան կատարեց զոյգ ելոյթներու բացման խօսքերը:
Շատ գեղեցիկ ու ճոխ պարերով եւ նրբաճաշակ տարազներով «Նայիրի» պարախումբը մեծ խանդավառութիւն ստեղծեց:
«Կոնտոլեզիա` Իմ Սէր» թատրերգութեան կալա եւ Արա Արծրունիի պարգեւատրում (Լիբանան)
Ուրբաթ, 11 Մայիս 2018-ին, Համազգայինի «Գասպար Իփէկեան» թատերախումբը ներկայացուց «Կոնտոլեզիա` իմ սէր» թատրերգութիւնը` հեղինակութեամբ Արա Արծրունիի եւ բեմադրութեամբ Յակոբ Տէր Ղուկասեանի: Տեղի ունեցաւ նաեւ Արա Արծրունիի պարգեւատրումը:
Նիւթը կը խօսի քաղաքի մը իշխանաւորի մասին` Սեզար, որ կ՛ուզէ իշխանութեան գլուխը մնալ եւ ծաւալել իր ուժը, հետեւաբար կը դիմէ լծակներու:
Կարծես մարդիկ ծարաւ ունին իշխելու եւ ամէն ճիգ, ամէն միջոց ի գործ կը դնեն, որ մնան իրենց դիրքին եւ աթոռին վրայ, միւս կողմէ Անիպալը, դէմ կը կանգնի Սեզարին եւ կ՛ուզէ տապալել անոր վարչակարգը: Ըստ Անիպալի, պատիւն ու խիղճը կը յաղթեն անարդարութեան:
Ան կը ներկայացնէ ժողովուրդի այն զաւակները, որոնք ունին տեսիլք, երազ, նպատակ, որոնց իրականացման համար յանձն առած են ամէն զոհողութիւն: 
Սակայն շուտով Անիպալի մէջ կը փոխուի ամէն բան, եւ աթոռին հասնելու համար ինքն ալ կը ստիպուի իր խաղերը խաղալու:
Անոր մաքուր սէրն ու երազը կը վերածուին փառամոլութեան, որուն գինը կը վճարէ իր կեանքով եւ կը զոհուի:
Դերակատարներն էին Սեզար` Ժան Պեքերեճեան, Ղուկաս` Զաւէն Պաաքլինի, Անիպալ` Խաչիկ-Հրակ Տեմիրճեան, Եւա` Արփի Սողոմոնեան, Տիտի` Նժդեհ Մկրտիչեան, Էտի` Հրայր Գալեմքէրեան, ճղճիմ մարդ` Էթիեն Սէօքիւնեան, երեք պահակներ` Յովսէփ Գաբլանեան, Մանուէլ Թոքմաքճեան, Կարօ Փանողլեան, խօսնակուհիի ձայն` Ծովիկ Թորիկեան, անծանօթ բամբ ձայն` Կարօ Քիրիաքօ:
Թատրոնի աւարտին խօսք առաւ Կարօ Յովհաննէսեան եւ ներկայացուց Արա Արծրունին: 
Ան ըսաւ, թէ Արա Արծրունի ծնած է 1932-ին վանեցի ծնողքէ, ուսումը ստացած է Համազգայինի Նշան Փալանճեան ճեմարանին մէջ:
Գրական գործերով աշխատակցած է «Բագին» ամսագիրին, «Սփիւռք» շաբաթաթերթին, «Կամար» հանդէսին եւ «Արծիւ» ամսաթերթին:
1969-1972 եղած է «Ազդակ» օրաթերթի մշակութային էջի պատասխանատու, 2012-ին անդամակցած է Հայաստանի գրողներու միութեան. ան մաս կը կազմէ «Գ. Մելիտինեցի» գրական մրցանակի դատական կազմին:
Գիտաժողով` Հայաստանի Առաջին Հանրապետութեան կրթական եւ մշակութային կեանքի մասին (Երեւան)
15-16 Մայիս 2018-ին տեղի ունեցաւ Երեւանի պետական համալսարանի, Համազգային հայ կրթական եւ մշակութային միութեան եւ Հայաստանի Հանրապետութեան գիտութիւններու Ազգային ժողովին գործակցութեամբ կազմակերպուած` «Կրթամշակութային կեանքը Հայաստանի Առաջին Հանրապետութեան տարիներին» գիտաժողովը:
15 Մայիսի բացման նիստին ողջոյնի խօսքով եւ նման նիւթերով գիտաժողովներու կարեւորութեան մասին հանդէս եկան Երեւանի պետական համալսարանի նախագահ Արամ Սիմոնեան եւ Համազգային հայ կրթական եւ մշակութային միութեան Կեդրոնական վարչութեան ատենապետ Մկրտիչ Մկրտիչեան:
Երեւանի պետական համալսարանի կեդրոնական շէնքին մէջ կայացած գիտաժողովին 1918-1920 տարիներու Հայաստանին նուիրուած կարճ զեկուցումներով հանդէս եկան 24 մասնագէտներ` Հայաստանէն եւ սփիւռքէն:
Զեկուցումներուն հիմնական առանցքը կրթական եւ մշակութային կեանքն էր, եւ այս առանցքին մէջ նիւթերը բազմազան եւ բազմաբնոյթ էին:
Առաջին նիստին ներկայացուեցան այդ տարիներու կրթական եւ մշակութային քաղաքականութիւնը, կրթութեան կազմակերպումը, դպրոցական համակարգը եւ սփիւռքի հետ կապերը:
Երկրորդ նիստին զեկուցաբերները ներկայացուցին կրթական-մշակութային կեանքին մէջ եկեղեցւոյ մասնակցութեան, արուեստի ու հայերէն ձեռագիրներու հանդէպ Առաջին Հանրապետութեան ընթացքին մշակուած քաղաքականութիւնը, Ազգային գրադարանի կազմաւորումն ու 1991-2018 տարիներուն հայաստանեան հեռատեսիլի կայաններու անդրադարձը Առաջին Հանրապետութեան պատմութեան:
Երրորդ եւ չորրորդ նիստերու զեկուցաբերները առաւելաբար գրական նիւթեր արծարծեցին:
Ներկայացուեցան Հայաստանի Առաջին Հանրապետութեան ընթացքին ստեղծուած գրականութիւնը, կրթական եւ մշակութային հարցադրումները, այդ տարիներուն Յովհաննէս Թումանեանի եւ Նիկոլ Աղբալեանի գրական գործունէութիւնն ու աշխարհահայեացքը, Զ. Խրախունիի մօտ պետական խորհուրդներու այլաբանութիւնը, «Սասնայ ծռեր» դիւցազնավէպի գրառումները:
Ներկայացուեցան նաեւ զեկուցումներ` Կոստան Զարեանի «Նաւը լերան վրայ» վէպի եւ Երուանդ Ֆրանքեանի մասին:
Իւրաքանչիւր նիստի աւարտին տեղի ունեցած քննարկումները կը խօսէին նիւթերու հանդէպ ստեղծուած հետաքրքրութեան մասին:
Ուշագրաւ էին առաջին եւ երրորդ հանրապետութիւններուն միջեւ ընդգծուած զուգահեռները, որոնց ընդմէջէն աւելի կը շեշտուէին Առաջին Հանրապետութեան պետական ճիգերը` ունենալու համար արդիական, ամուր եւ ազգային կրթական-մշակութային համակարգ:
Հայաստանի Ա. անկախութեան 100-ամեակին ու Համազգային հայ կրթական եւ մշակութային միութեան 90-ամեակին առիթով կազմակերպուած այս գիտաժողովը յաջողեցաւ իրականացնել իր նպատակը` համակողմանիօրէն, գիտական եւ արդիական չափանիշներով քննելով հարիւր տարի առաջ ձեւաւորուած գրական-մշակութային կեանքը, լուսարձակի տակ առնելով գիտութեան եւ կրթութեան ոլորտի պետական քաղաքականութեան հիմքերը, անդրադառնալով բարձրագոյն կրթական օճախներու եւ այլ ազգային հաստատութիւններու կազմաւորման եւ այլ նիւթերու:
Անիկա նախանշեց նիւթերու լայն, շատ լայն շրջանակ մը, որ արժանի է աւելի ծաւալուն ուսումնասիրութեան ու ներկայացման, մանաւա՛նդ երբ այդ նիւթերը կը վերաբերին մեր պետականութեան պատմութեան կարեւոր մէկ շրջանին` Առաջին Հանրապետութեան:
ՀԱՄԱԶԳԱՅԻՆԻ ԵՐԵՒԱՆԻ ԳՐԱՍԵՆԵԱԿ
Ատիս Հարմանտեանի նուիրուած յուշ երեկոյ (Լիբանան)
Ժողովուրդի մը կեանքին մէջ անպայման առասպելներ կը ծնին, որոնք կ՛անմահանան իրենց նուիրեալ աշխատանքով եւ արուեստով:
Այս առումով սփիւռքահայ մշակութային գանձարանը հարուստ է ազգային արժէքներով եւ վաստակաւոր արուեստագէտներով:
Այս բնորոշումը լաւագոյնս կը համընկնի յաւերժի ճամբորդ, առասպել, էսդրատային երգերու հիմնադիր Ատիս Հարմանտեանին, որուն աւելի քան յիսուն տարիներու վաստակը լուսարձակի տակ առնուեցաւ եւ արժանի յարգանք մատուցուեցաւ Ուրբաթ, 27 Սեպտեմբեր 2019-ին, Ազգային միացեալ վարժարանի «Ժիրայր եւ Ցոլինէ Խաչատուրեան» սրահին մէջ:
Սոյն գնահատանքի ձեռնարկը կազմակերպած էր Համազգայինի Լիբանանի Շրջանային վարչութիւնը եւ Լիբանանի հայոց թեմի առաջնորդ Նարեկ արքեպիսկոպոսի օրհնութիւնը կը վայելէր:
Յուշ երեկոն ընթացք առաւ նուագախումբի բացումով:
Ապա Համազգայինի Լիբանանի Շրջանային վարչութեան անունով բացման խօսքով հանդէս եկաւ Սիլվա Սողոմոնեան:
Ան յայտնեց, որ 1 Սեպտեմբեր 2019-ին, Քալիֆորնիոյ մէջ, մեզմէ առյաւէտ բաժնուեցաւ սփիւռքահայ հանրածանօթ էսդրատային երգիչ Ատիս Հարմանտեան:
Ան 1960-ական թուականներուն առաջին անգամ բեմ բարձրացաւ հայերէնով եւ նոր երգացանկով, այնպիսի ժամանակի մը ընթացքին, երբ թրքական կշռոյթով էր հայ երգը եւ արեւմտեան աշխարհի ռոք երաժշտութիւնը մեծ տիրապետութիւն ունէր:
Ան նշեց, որ աւելի քան յիսուն տարիներ, Ատիս Հարմանտեան հայ էսդրատային երգի տարածման դեսպանը դարձաւ:
Սիլվա Սողոմոնեան թուեց հայագաղութներուն մէջ Ատիսի ունեցած բազմաթիւ ելոյթներն ու բանաստեղծ Յասմիկ Մանասէրեանի, ինչպէս նաեւ վերջերս մահացած Ժաք Գոճեանի հետ գործակցութիւնը:
Ան լուսարձակի տակ առաւ «Ատիս երգի ճամբով» հատորը, որ շատ հաղորդական է ու լեցուն յուշերով:
Մշակութային երեկոյ (Կիպրոս)
Չորեքշաբթի, 16 Մարտ 2016-ի երեկոյեան տեղի ունեցաւ Համազգայինի Կիպրոսի «Օշական» Մասնաճիւղի 3-րդ Մշակութային Երեկոն, որ կը բաղկանար երկու բաժիններէ՝ գրական եւ երաժշտական:
Վարչութեան ատենապետ Արթօ Դաւիթեանի հակիրճ բացման խօսքէն ետք սկսաւ երեկոյի գրական բաժինը, նուիրուած Շաւարշ Նարդունիի: Տոքթ. Հրայր Ճէպէճեան հետաքրքրական եւ դիւրըմբռնելի ոճով ներկայացուց գրագէտին կեանքը, գործերն ու մտաւորականի բարձր արժանիքները, ընդգծելով անոր աշխատասիրութիւնն ու հայրենասիրութիւնը:
Նարդունիի գործերէն ընթերցումեր կատարեցին Նայիրի Մուրատեան եւ Արթօ Դաւիթեան:
Յայտագռի երկրորդ բաժինով Տիկին Նանար Սարգսեան ներկայացուց աշուղ-բանաստեղծ Սայաթ Նովայի կեանքն ու գործը, տողընդմէջ արտասանելով անոր բանաստեղծութիւններէն հատուածներ:
Տիկին Սարգսեան ընդգծեց, որ Սայաթ Նովայի մեծ տաղանդը ճաճանչած էր յատկապէս անոր հայերէն տաղերուն մէջ, որով ան հռչակուած էր որպէս համամարդկային զգացումներու եւ սիրոյ տաղերգու:
Երեկոն փակելէ առաջ բեմ հրաւիրուեցաւ նաեւ այդ օրերուն Կիպրոս գտնուող քանդակագործ Ռուբէն Նալբանդեանը, որուն քանդակած հրաշալի խաչքարին բացումը տեղի ունեցած էր նոյն օրը, Կիպրոսի արտաքին գործոց նախարարութեան շէնքին առջեւ, ի յիշատակ ՀՀ նախագահի պաշտօնական այցելութեան:
Քանդակագործը խօսեցաւ իր քանդակած հարիւրաւոր խաչքարերուն ու իր բնակավայր Էջմիածինի մէջ գործող խաչքարի «Վարպետաց Դպրոց»ին մասին:
Յայտագրի փակումէն ետք, ինչպէս միշտ, ներկաները շարունակեցին իրենց զրոյցը, բաժակ մը գինիի ընկերակցութեամբ:
Գեղարուեստական երեկոյ (Քուէյթ)
Ուրբաթ, 12 Մայիս 2017-ի երեկոյեան ժամը 7:30-ին, Համազգայինի Քուէյթի Մեկուսի Կազմի Վարչութեան կազմակերպութեամբ և Պարախումբի, Երաժշտական և Ձեռնարկի Յանձնախումբերու միասնական ճիգերով, տեղի ունեցաւ Համազգայինի Քուէյթի Մեկուսի Կազմի անդրանիկ գեղարուեստական երեկոն։
Բարսեղ Կանաչեան» Երգչախումբի կողմէ Քուէյթի և Հայաստանի Հանրապետութեան զոյգ քայլերգներու ոնկնդրութենէն ետք, հանդիսութեան բացման խօսքը կատարեց օրուան հանդիսավար Մայտա Մովսէսեանը. ան իր խօսքին մէջ շեշտեց Համազգային Հայ Կրթական և Մշակութային Միութեան ունեցած ակներեւ դերը հայապահպանման առաքելութեան մէջ, յիշելով որ «այլասերման վտանգը կանխարգիլելու և հայուն բնորոշ յատկութիւնները անաղարտ ու անմահ պահելու համար, հայը պարտի՛ կառչած մնալ իր մշակոյթի վեհափառ եւ անկրկնելի գանձերուն, որոնցմէ են հայ երգն ու պարը»։
Ապա Համազգայինի Քուէյթի Մեկուսի Կազմի անդրանիկ վարչութեան ատենապետ՝ Տոքթ. Մեսրոպ Թասլաքեան, վարչութեան խօսքը փոխանցեց ներկաներուն, որուն մէջ յիշեց, թէ «Համազգայինը կոչուած է Քուէյթեան չոր և անապատային իրականութեան մէջ, մարզական և բարեսիրական իր քոյր միութեանց կողքին յագեցնելու գաղութիս մշակութային ծարաւը իր երգի, երաժշտական, պարի, թատերական և այլ խմբակներով ու զանոնք ղեկավարող յանձնախումբերով»:
Գեղարուեստական յայտագրի առաջին բաժնին մէջ ելոյթ ունեցաւ«Բարսեղ Կանաչեան» երգչախումբը, հայ ժողովրդական անմահացած երգերու գեղեցիկ փունջի մը մատուցմամբ, խմբավարութեամբ՝ Պրն. Ճորճ Արապաթլեանի և դաշնակի ու ջութակի նուագակցութեամբ Հայկուհի Բազեանի և Թամար Թէմամեանի։ Յաջորդաբար ներկայացուեցան «Իմ չինարի եարը», «Մարալ-մարալ», «Ջաղացս պատիկ-պատիկ», «Քնարական զուգերգ», «Համայեակ ջան», Կանաչեանի «Օրօր»ը, «Հոյ նազան իմ», «Սարերի հովին մեռնեմ», «Հոյ իմ նազանի եարը», «Կիլիկիա», «Երազ իմ երկիր» և «Սարդարապատ» երգերը։
Յայտագրի երկրորդ բաժինը ընդգրկեց տպաւորիչ պարեր և քաղցրահունչ երգեր։ 
Հոյակապ «Բերդ պար»ով հանդէս եկաւ «Շաքէ» Պարախումբը, ղեկավարութեամբ հայրենի տաղանդաւոր և վաստակաւոր պարուսոյց՝ Գարիկ Խաչիկեանի. ապա քուէյթահայ արուեստասէր երիտասարդներէն Գէորգ Թէմամեանն ու Յակոբ Թադոյեանը, ներկայացուցին «Անցիր այ գետակ» զուգերգը, որուն յաջորդեց Լուսիկ Քահքէճեանի մեղմանուշ ձայնով «Անուշիկ իմ քոյրիկ» երգի ներկայացումը:
Ապա «Շաքէ» Պարախումբի աղջիկները իրենց դիւթիչ նազանքով կատարեցին «Անուրջներ» պարը։
Յակոբ Թադոյեանն ու Ռոստոմ Սարգիսեանը յաջորդաբար ներկայացուցին «Այլ աչեր» և «Ֆայտոն» երգերը։ Ետքը, «Շաքէ» Պարախումբի տղաքն ու աղջիկները ազգագրական պարով հմայեցին հանդիսատեսները։
Ազգագրական պարին յաջորդեց Գէորգ Թէմամեանի «Հին ֆայտոն» երգի կատարողութիւնը, ապա՝ Լիւսի Քահքէճեանի և Ռոստոմ Սարգիսեանի «Ով դու գեղեցիկ» զուգերգի ներկայացումը։
Այս պատկառելի հանդիսութեան փակումը կատարուեցաւ «Միասնութեան շուրջ պար»ով, ուր երգով ու պարով, երեկոյի յայտագրի բոլոր մասնակիցները հաւաքական աշխատանքի գեղեցիկ պատկերով եկան յիշեցնելու Չարենցի անմահ պատգամը ուղղուած աշխարհասփիւռ հայութեան. «Ով հայ ժողովուրդ, քո միակ փրկութիւնը քո հաւաքական ուժի մէջ է»:
Աւարտին, Քուէյթի և Շրջակայից Թեմի բարեջան առաջնորդ՝ գերապատիւ Տէր Մասիս Ծ. Վրդ. Զօպուեանը ներկաներուն փոխանցեց իր հայրական խօսքը. առաջնորդ հայր սուրբը բարձրօրէն գնահատեց Համազգայինի շուրջ համախմբուած մշակութասէր ազգայիններուն տարած աշխատանքը և քուէյթահայութիւնը խրախուսեց տէր կանգնելու հայ ազգի գոյատեւման հիմնական ազդակներուն՝ հոգեւոր և կրթական հաստատութիւններուն, ինչպէս նաև մեր պապերէն ժառանգուած հարուստ մշակոյթին։
Համազգայինի Քուէյթի Մեկուսի Կազմը, իր մշակութային խումբերով, մօտիկ ապագային այլ մշակութաբոյր պահեր հրամցնելու խոստումով հրաժեշտ տուաւ յոտնկայս և բուռն ծափահարութիւններով ելոյթը գնահատող հանդիսատեսներուն, որոնք հայ մշակոյթի ծարաւ իրենց հոգիները յագեցուցած հեռացան սրահէն։
Մշակութային երեկոյ՝ նուիրուած Արամ Խաչատուրեանի (Կիպրոս)
Համազգայինի Կիպրոսի «Օշական» Մեկուսի Վարչութեան կազմակերպած՝ տարեշրջանի 5-րդ մշակութային երեկոն նուիրուած էր մեծ երաժիշտ Արամ Խաչատուրեանին: 
Յիսունէ աւելի անդամներ ու բարեկամներ դարձեալ իրենց աթոռները գրաւած էին յայտարարուած ժամէն առաջ, հաճելի ու դաստիարակիչ յայտագիր մը ունկդրելու ակնկալութեամբ:
Վարչութեան ատենապետ Արթօ Դաւիթեան՝ հակիրճ բարի գալուստի խօսքէն ետք բեմ հրաւիրեց օրուան զեկուցաբերը, տարիներու վաստակաւոր ուսուցիչ եւ Կիպրոսի Թեմական Ժողովի ատենապետ Սեպուհ Դաւիթեանը, որ դաստիարակի իր բնածին տաղանդով ներկայացուց Արամ Խաչատուրեանի կեանքն ու գործերը, մեծ հետաքրքրութիւն ստեղծելով ներկաներուն մէջ:
Սեպուհ Դաւիթեան նախ նկարներու ցուցադրութեամբ եւ լայն տեղեկութիւններով ներկայացուց Արամ Խաչատուրեանի կեանքը՝ պատանեկութենէն մինչեւ խոր ծերութիւն եւ Երեւանի մէջ յուզումնախառն ազգային ցոյցի վերածուած անոր յուղարկաւորութիւնը:
Ապա ներկաները մէկ առ մէկ դիտեցին Խաչատուրեանի հանրածանօթ գործերէն հատուածներ, ինչպէս՝ ջութակի եւ դաշնակի քոնչերթոները, աշխարհահռչակ երաժիշտներու կատարումներով: Այս բաժինին յաջորդեց Խաչատուրեանի նշանաւոր «Գայեանէ» եւ «Սպարտակուս» պալէներէն հատուածներու ցուցադրութիւնը, հիացումի արտայայտութիւններ խլելով ներկաներէն:
Վերջաւորութեան Սեպուհ Դաւիթեան պատմեց Խաչատուրեանի եւ Սալվատոր Տալիի զաւեշտալի հանդիպումին մասին, զուարճալի բարձրակէտով մը փակելով յայտագիրը ու արժանանալով ներկաներու գնահատանքին ու շնորհաւորութիւններուն:
Մշակութային երեկոյ Լիմասոլի մէջ
Համազգայինի նոր տարեշրջանի առաջին ձեռնարկը՝ Մշակութային Երեկոյ նուիրուած Յակոբ Պարոնեանին, տեղի ունեցաւ Ուրբաթ, 19 Յուլիս 2019-ին, Լիմասոլի «Նարեկ» վարժարանի հանդիսասրահին մէջ, որուն ներկայ գտնուեցաւ շուրջ 60 հոգի, մրցանիշ մը Լիմասոլի հայ համայնքին համար։
Իր բացման խօսքին մէջ նորընտիր վարչութեան ատենապետ Արթօ Դաւիթեան ըսաւ, որ Համազգայինի առաքելութիւնն է պահպանել, զարգացնել ու տարածել հայ մշակոյթը եւ ճիշդ այս նպատակին ծառայելու համար վարչութիւնը որոշած է իր կազմակերպած մշակութային ու այլ ձեռնարկներով ներկայութիւն ըլլալ նաեւ Լիմասոլի, Լառնաքայի եւ Պաֆոսի համայնքերուն մէջ։
Ուրախ ենք, որ Լիմասոլի մէջ ունինք արդէն տասնեակ մը անդամներ եւ յոյսով ենք որ շատ շուտով հոս կ՛ունենանք Համազգայինի նոր մասնաճիւղ մը,- ըսաւ ան։
Արթօ Դաւիթեան ապա անցաւ օրուան նիւթին, ներկայացնելով մեծանուն երգիծագիր Յակոբ Պարոնեանը։
Ներկայացնելէ ետք Պարոնեանի կեանքն ու գործերը, ան կեդրոնացաւ գրողի գաղափարներու աշխարհին ու գրական յատկանիշներուն վրայ։
Պարոնեան տաղանդաւոր ու բազմակողմանի երգիծաբան մըն էր, ըսաւ ան, որ տեւաբար պայքարած է գեղեցիկ իտէալներու համար եւ ան մեր մեծագոյն երգիծաբանն է, որ մինչեւ օրս կը տիրապետէ մեր գրական կեանքին։
Երեկոյի երկրորդ բաժինով բեմ բարձրացաւ Համազգայինի նորակազմ «Հեքիաթ» պատանեկան թատերախումբը, որ Յարութ Թահմազեանի ղեկավարութեամբ ներկայացուց Պարոնեանի «Մեծապատիւ Մուրացկաններ» գործէն քանի մը տեսարաններ, արժանանալով ներկաներուն ջերմ գնահատանքին։
Պէտք է նշել, որ թէեւ տակաւին սկսնակ՝ սակայն մեր պատանի դերակատարները արդէն սկսած են ցուցադրել յառաջդիմութեան նշաններ։
Երեկոն փակուեցաւ հիւրասիրութեամբ ու ներկաներու խանդավառ արտայայտութիւններով։
Մշակութային երեկոյ նուիրուած Պօղոս Սնապեանին (Կիպրոս)
Չորեքշաբթի, 16 Հոկտեմբեր 2019-ի երեկոյեան ժամը 8-ին տեղի ունեցաւ Համազգայինի Նիկոսիոյ «Օշական» մասնաճիւղի մշակութային երեկոն՝ նուիրուած գրագէտ, գրաքննադատ, մտաւորական, հրապարակագիր Պօղոս Սնապեանին, ներկայութեամբ Թեմի Կաթողիկոսական Փոխանորդ Տ․ Խորէն Արք․ Տողրամաճեանի, Տ․ Մաշտոց եւ Տ․ Մոմիկ քահանայ հայրերուն եւ Պետական Ներկայացուցիչ Վարդգէս Մահտեսեանի։
Երեկոյի բացումը կատարուեցաւ նոյնինքն Սնապեանի ընթերցած «Պարը» երկի ձայնագրութեան ունկնդրութեամբ, որմէ ետք Նայիրի Մուրատեան ներկայացուց սիրուած գրողի եւ ուսուցիչի կեանքն ու գործը։
Ապա, ելոյթ ունեցաւ գրողի դուստրը՝ Համազգայինի Լիբանանի Գեղարուեստի դպրոցներու տնօրէն Թամար Սնապեան-Սուրճեան, լաւագոյնս բնութագրելով իր հօր՝ հայ գրականութեան նուիրեալ մարդու տեսակը եւ երկար տարիներու ունեցած վաստակը։
Յայտագրի ընթացքին ցուցադրուեցան երկու տեսերիզներ, մին՝ «Երկիր-մեդիա»ի հարցազրոյցը Պօղոս Սնապեանի հետ, միւսը՝ Այնճարի մէջ գրագէտի Տուն-Թանգարանի բացումին մասին։
Փակելով հանդիսութիւնը, վարչութեան ատենապետ Արթօ Դաւիթեան մի քանի անձնական յուշեր պատմեց, կապուած Պօղոս Սնապեանի Կիպրոս այցելութիւններէն դրուագներու։
Ներկաները երկարատեւ ծափերով գնահատեցին խօսողներու ելոյթները եւ յայտագրի փակումէն ետք շարունակեցին խանդավառ զրոյցներն ու տեսակէտներու փոխանակումը, բաժակ մը գինիի ընկերակցութեամբ։
Մշակութային երեկոյ Լառնաքայի մէջ
Շարունակելով Նիկոսիայէն զատ՝ կղզիի միւս հայաբնակ քաղաքներուն մէջ ալ գործունէութիւն ծաւալելու իր սկզբունքային քաղաքականութիւնը, Համազգայինի Կիպրոսի «Օշական» Մասնաճիւղի վարչութիւնը 20 Յունուար 2018-ին Մշակութային Երեկոյ մը կազմակերպեց Լառնաքայի մէջ, գործակցութեամբ Լառնաքայի Հայ Ակումբի վարչութեան:
Ձեռնարկը տեղի ունեցաւ Լառնաքայի «Նարեկ» վարժարանի սրահին մէջ, ուր ընկհ. Նառա Արդարեան ներկայացուց Շառլ Ազնաւուրի կեանքն ու գործը:
Այս ձեռնարկը, որ մեծ խանդավառութիւն ստեղծած էր Նիկոսիոյ եւ Լիմասոլի մէջ, նոյնքան ջերմութեամբ ընկալուեցաւ նաեւ Լառնաքայի փոքրաթիւ ներկաներուն կողմէ:
Վարչութեան ատենապետ Արթօ Դաւիթեան իր բացման խօսքին մէջ բացատրեց, որ Համազգայինը պատրաստ է Նիկոսիոյ մէջ ներկայացուած ձեռնարկները կրկնելու նաեւ Լառնաքալի, Լիմասոլի եւ Պաֆոսի մէջ, որպէսզի այդ քաղաքներու փոքրաթիւ համայնքներուն մէջ ալ վառ մնայ հայ մշակոյթի կանթեղը:
Մշակութային երեկոյ Լիմասոլի մէջ
Ընդլայնելով իր մշակութային գործունէութիւնը եւ տարածուելով դէպի այլ քաղաքներու հայկական փոքր համայնքները, Համազգայինի Կիպրոսի «Օշական» Մասնաճիւղի վարչութիւնը Շաբաթ, 17 Յունիս 2017-ի երեկոյեան, Լիմասոլի «Նարեկ» վարժարանի սրահին մէջ, կազմակերպեց մշակութային երեկոյ մը, որ մեծ ոգեւորութեամբ ընդունուեցաւ տեղի փոքրաթիւ հայ համայնքին կողմէ:
Երեկոյի նիւթն էր Շարլ Ազնաւուրի կեանքն ու գործը, որ հմտօրէն ներկայացուեցաւ Նառա Սարդարեանին կողմէ, լսա-տեսողական նիւթերու ընկերակցութեամբ:
Ներկաները հետեւեցան Ազնաւուրի կեանքի զանազան դրուագներուն՝ մանկութենէն մինչեւ խոր ծերութիւն, ծանօթանալով անոր սէրերուն, գործընկերներուն, ամուսնութիւններուն եւ ընտանիքի անդամներուն, անոր երաժշտութեան, համբաւին ու համերգներուն: 
Տիկին Նառա լայն տեղ տուած էր Ազնաւուրի հայրենասիրական գործունէութեան եւ այն բարձր գնահատանքին ու պատիւներուն, որոնց արժանացած է թէ՛ հայրենի պետութիւններուն ու ժողովուրդին եւ թէ համաշխարհային լսարանին կողմէ:
Ներկայացման վերջաւորութեան ներկաները բուռն ծափերով գնահատեցին Տիկին Նառայի ելոյթը, շնորհաւորելով զինք ու նաեւ Համազգայինի վարչութիւնը, Լիմասոլի մէջ առաջին անգամ այսպիսի ձեռնարկ մը իրագործած ըլլալուն համար:
Բոլորին բաղձանքն էր, որ Համազգայինը չմոռնայ զիրենք եւ այսպիսի ձեռնարկներով միշտ ներկայ ըլլայ Լիմասոլի համայնքէն ներս:
Համազգայինի Կիպրոսի «Օշական» մասնաճիւղի հերթական մշակութային երեկոն
Ամառուան երկար դադարէ մը ետք, որուն ընթացքին հիմնական վերանորոգման ենթարկուեցաւ մեր ակումբը, 15 Նոյեմբեր 2017-ին տեղի ունեցաւ Համազգայինի 2017-18 տարեշրջանի Բ. Մշակութային Երեկոն, որ իր յայտագրի ճոխութեամբ խանդավառեց ներկաները, որոնց թիւը այս առիթով հասած էր 60-ի, մրցանիշ՝ Համազգայինի Մշակութային Երեկոյի համար:
Ա. երեկոն տեղի ունեցած էր Յունիսի 17-ին, 53 հոգիի ներկայութեամբ:
Վարչութեան ատենապետի բացման խօսքէն ետք երիտասարդ մտաւորական եւ ուսուցիչ Հրայր Եսայեան խօսեցաւ համաշխարհային պատմութեան հոլովոյթին մէջ մշակոյթի կարեւոր դերակատարութեան մասին, յատկապէս անդրադառնալով հայ ժողովուրդին:
Իր խօսքի վերջաւորութեան ան անդրադարձաւ նաեւ Համազգայինի առաքելութեան եւ այդ կապակցութեամբ տարուող աշխատանքներուն:
Ապա ցուցադրուեցաւ Համազգայինի մասին տեսերիզ մը, որ գեղեցկօրէն կը ներկայացնէր Համազգայինի աշխարհասփիւռ աշխատանքները, իր դպրոցներուն, կեդրոններուն, հրատարակչականին եւ անհամար արուեստի խումբերուն ընդմէջէն:
Յայտագրի յաջորդ բաժինով՝ «Ամսուան Գիրքը», Արթօ Դաւիթեան համառօտ կերպով ներկայացուց Պերճուհի Բարսեղեանի «Խանձուած Օրեր» գիրքը:
Բացատրութիւններ տրուեցան հեղինակի կեանքի ոդիսականին եւ գիրքի բովանդակութեան մասին ու յայտարարուեցաւ, որ այս հրաշալի գիրքէն օրինակներ տրամադրելի են՝ գնել փափաքողներուն համար:
Յայտագրի վերջին բաժինով ելոյթ ունեցան Նառա Սարդարեանի (դաշնակ) եւ Ալիսա Ոսկանեանի (քանոն), որոնց երաժշտական գեղեցիկ կատարումը մեծապէս գնահատուեցաւ ներկաներուն կողմէ: Անոնք ներկայացուցին «Էրզրումի Շորոր» եւ «Տրապիզոնցիների Պար» կտորները, բուռն ծափեր խլելով հանդիսատեսներէն:
Երեկոն փակուեցաւ գինիի եւ թեթեւ ուտելիքի աւանդական հիւրասիրութեամբ, որուն ընթացքին ծախուեցան նաեւ ամսուան գիրքէն օրինակներ:
Մշակութային ելոյթ (Շուէտ)
29 Յունուար, 2023-ին տեղի ունեցաւ Համազգային Շուէտի կազմակերպած մշակութային ելոյթը՝ «Զարթօնք» պարախումբի մասնակցութեամբ։
Ելոյթը նուիրուած էր Համազգայինի հիմնադրութեան 95-ամեակին եւ Համազգային Շուէտ-ի հիմնադրութեան 10-րդ ամեակին։
Մշակութային ձեռնարկ՝ Թեսաղոնիկէի մէջ
Կիրակի՝ 19 Մարտ 2017-ին, «Տէր Զաքարեան» սրահէն ներս տեղի ունեցաւ մշակութային հաւաք՝ կազմակերպութեամբ Թեսաղոնիկէի Համազգայինի «Ղազարոս Սարեան» մասնաճիւղին:
Ինչպէս ամիսներ առաջ յայտարարուած էր վիճակահանութեան մասին, ժամանակը հասած էր կատարելու սոյն վիճակահանութիւնը:
Վիճակահանութիւնը կ՛ընդգրկէր երկու տոմս դէպի Հայաստան եւ վեցօրեայ պանդոկի ապահովութիւն:
Ձեռնարկի բացման խօսքը կատարեց Թեսաղոնիկէի Ս. Աստուածածին եկեղեցւոյ հոգեւոր հովիւ Սմբատ Վրդ. Սապունճեան, որ նաեւ Համազգայինի «Ղազարոս Սարեան» մասնաճիւղի ատենադպիրն է:
Հայր Սուրբը ըսաւ.- «Համազգայինը՝ ըլլալով համաշխարհային միութիւն մը, իր առաքելութեան մէջ կը մնայ կանգուն, Հայ մշակոյթի բարգաւաճումը որպէս նպատակ ունենալով՝ վարչութիւնս միշտ կը փորձէ տալ այն, ինչ որ պէտք է մեր համայնքին որպէս մշակոյթ, եւ այսօր ահաւասիկ հաւաքուած ենք իրարու հետ վայելելու հայ մշակոյթի բարիքները:
Այսօրուան կատարուելիք վիճակահանութիւնը լոկ խաղարկութիւն մը չէ, որովհետեւ անոր արդիւնքը պիտի ծառայէ անձի մը ուրախութեան, եւ հայրենիքին կարօտն ու երազը ունեցող հոգիի մը իրականացման:
Համազգայինի Կիպրոսի Մեկուսի Կազմի 22-րդ Տարեկան Ընդհանուր Ժողովը
Համազգայինի Կիպրոսի Մեկուսի Կազմի 22-րդ Տարեկան Ընդհանուր Ժողովը տեղի ունեցաւ Ուրբաթ, 1 Յուլիս 2022-ին ՀՄԸՄ-ՀԵՄ-ի ակումբին մէջ։
Քննելէ ետք նախորդ տարուան գործունէութիւնը, Ընդհանուր Ժողովը գտաւ որ շրջանաւարտ Վարչութիւնը գնահատելի ու արդիւնաւոր աշխատանք տարած է մասնաճիւղի գործունէութեան բոլոր ոլորտներուն մէջ։
Ընդհանուր Ժողովը՝ «Սիփան», «Կիլիկիա» եւ «Անի» պարախումբերու, թատերական աշխատանքներու, Մշակութային Երեկոներու եւ Պաֆոսի, Լիմասոլի ու Լառնաքայի համայնքներուն մէջ աշխատանք տանելու կապակցութեամբ եւ այս գործունէութիւնը ընդլայնելու եւ դէպի երիտասարդութիւնը բացուելու առաջադրանքով տուաւ համապատասխան որոշումներ:
Ժողովի վերջաւորութեան միաձայնութեամբ ընտրուեցաւ վարչութիւն, բաղկացած հետեւեալ ընկերներէն. Արթօ Դաւիթեան, Սիւզաննա Նազարեան, Ճորճ Թորոսեան, Վարդինէ Էթոյեան եւ Իրիս Ետալեան-Գարամանուկեան:
Համազգայինի «Հեքիաթ» պատանեկան թատերախումբի առաջին ելոյթը (Կիպրոս)
Համազգայինի Նիկոսիոյ «Հեքիաթ» պատանեկան թատերախումբի անդրանիկ ներկայացումը տեղի ունեցաւ 9 Նոյեմբեր 2019-ի երեկոյեան, «Նարեկ» վարժարանի հանդիսասրահին մէջ, արժանանալով 130-է աւելի հանդիսականներու ջերմ գնահատանքին։
Յարութ Թահմազեանի բեմադրութեամբ ներկայացուած՝ Յակոբ Պարոնեանի «Մեծապատիւ Մուրացկաններ» երկով բեմ բարձրացան 11 պատանի-պարմանուհիներ, որոնք խանդավառութեամբ ու մեծահասակի լրջութեամբ կատարեցին իրենց վստահուած դերերը։ 
Պէտք է ընդգծել, որ այս առաջին քննութիւնը անոնք անցուցին բարձր նիշերով, ցուցաբերելով դերակատարութեան արժանիքներ, որոնք հետզհետէ պիտի զարգանան անկասկած։
Պատանեկան թատրոնը քաջալերելու համար ներկայ էին Թեմիս Կաթ․ Փոխանորդն ու քահանայ հայրերը, Պետ․ Ներկայացուցիչը, վարժարանի հոգաբարձութեան ատենապետն ու տնօրէնը, ուսուցիչներ, կազմակերպութիւններու ներկայացուցիչներ, որոնք գնահատելով Համազգայինի ազգօգուտ գործոունէութիւնը, յաջողութիւն մաղթեցին նորակազմ թատերախումբին։
Համազգայինի Նիկոսիոյ «Օշական» Մասնաճիւղի վարչութիւնն ու անդամները կը յուսան, որ այս պատանիներու շարքերէն պիտի ընձիւղին ապագայ դերասաններ, կամ առ նուազն՝ խանդավառ թատերասէրներ։
Կիպրոսի «Օշական» մասնաճիւղի հերթական մշակութային երեկոն
22 Փետրուար 2017-ի երեկոյեան տեղի ունեցաւ Համազգայինի Կիպրոսի «Օշական» Մասնաճիւղի հերթական մշակութային երեկոն, 16-17 տարեշրջանի երկրորդը, քառասունէ աւելի ներկաներով:
Յայտագրի առաջին բաժինը նուիրուած էր Շառլ Ազնաւուրին, որուն կեանքն ու գործը գեղեցիկ կերպով ներկայացուց Նարա Սարդարեանը: Բազմաթիւ նկարներու եւ յատկանշական հոլովակներու ընկերակցութեամբ ան մեզի մօտէն ծանօթացուց Ազնաւուրին, իր մանկութենէն մինչեւ ներկայի աշխարհահռչակ երգիչ-երաժիշտի հանգամանքը:
Տիկին Նարա ներկաներուն պարզեց ոչ միայն մեծ արուեստագէտի ինքնահաստատման դժուար ուղին, այլեւ անոր ընտանեկան կեանքին մասին տեղեկութիւններ, որոնք մեծ հետաքրքրութեամբ ունկնդրուեցան ներկաներուն կողմէ:
Նարա Սարդարեան ծնած է Վանաձոր 1981-ին ու երաժշտական ուսումը ստացած Երեւանի եւ Մոսկուայի մէջ:
2010-ին հաստատուած է Կիպրոս ու ներկայիս ան Նիկոսիոյ Ս. Աստուածածին եկեղեցիի քառաձայն երգչախումբին սիրուած ու յարգուած խմբավարն է:
Երկրորդ բաժինը նուիրուած էր «Բագին» գրական-գեղարուեստական եռամսեային, որուն ներկայացումը կատարեց Արթօ Դաւիթեանը: Ան համառօտ կերպով ներկայացուց «Բագին»ի պատմականը, սկսելով 1962-ի առաջին թիւէն, անդրադարձաւ բոլոր խմբագիրներու եւ աշխատակիցներու շնորհակալ աշխատանքին եւ իր խօսքը եզրափակեց յայտնելով, որ «Բագին» այսօր հանրութեան կը ներկայանայ նոր ու երիտասարդ անձնակազմով, արդիական խորքով ու տեսքով, արժանի՝ բոլոր գիտակից հայերու քաջալերանքին ու գուրգուրանքին:
Երեկոն փակուեցաւ բաժակ մը գինիով ու խանդավառ մթնոլորտի մէջ, որուն ընթացքին արձանագրուեցան «Բագին»ի նոր բաժանորդներ:
Համազգայինի Կիպրոսի «Օշական» մասնաճիւղի 20-րդ ընդհանուր ժողովը
Համազգայինի Կիպրոսի «Օշական» Մասնաճիւղի 20-րդ տարեկան ընդհանուր ժողովը տեղի ունեցաւ Չորեքշաբթի, 3 Յուլիս 2019-ին ՀՄԸՄ-ՀԵՄ-ի ակումբին մէջ, Համազգայինի Կեդրոնական Վարչութեան անդամ Լորիկ Ծատուրեանի մասնակցութեամբ:
Քննելէ ետք նախորդ տարուան գործունէութիւնը, ընդհանուր ժողովը գտաւ որ շրջանաւարտ Վարչութիւնը գնահատելի ու արդիւնաւոր աշխատանք տարած է մասնաճիւղի գործունէութեան բոլոր ոլորտներուն մէջ, յատկապէս «Սիփան» եւ «Անի» Պարախումբերու, «Դիմակ» եւ պատանեկան «Հեքիաթ» թատեևրախումբերու, Մշակութային Երեկոներու եւ Պաֆոսի, Լիմասոլի ու Լառնաքայի համայնքներուն մէջ աշխատանք տանելու կապակցութեամբ եւ այս գործունէութիւնը աւելի ընդլայնելու եւ դէպի երիտասարդութիւնը բացուելու առաջադրանքով առաւ համապատասխան որոշումներ:
Ժողովի վերջաւորութեան միաձայնութեամբ ընտրուեցաւ վարչութիւն, բաղկացած հետեւեալ ընկերներէն. Արթօ Դաւիթեան (Ատենապետ), Յարութ Թահմազեան (Քարտուղար), Կարօ Քոչունեան (Գանձապահ), Հրայր Ղազարեան եւ Սեւան Տէր Պետրոսեան:
4 Յուլիս, 2019
Դամասկահայ շնորհալի պատանիներ յայտնաբերեցին իրենց ձիրքերը
Փոքրիկ տաղանդները յայտնաբերելու լաւագոյն միջոցը բեմահարթակն է, ուր մանուկներուն երեւակայութիւնը թռիչք կ’առնէ ու կը սաւառնի հեռուն՝ դէպի անսահման հորիզոնները…
Համազգայինի «Լ. Շանթ» Մասնաճիւղի Վարչութիւնը հաւատալով միութեան ազգապահպան առաքելութեան, մանաւանդ առկայծ պահելու ու զարգացնելու հայ մշակոյթի եւ արուեստի սէրը մատղաշ սերունդին մէջ, կազմակերպած էր «ձիրքերու Երեկոյ» մը, որ տեղի ունեցաւ 26 Մարտ, 2021-ին Կաթողիկէ «Ռաֆֆի Պասմաճեան» սրահէն ներս, ներկայութեամբ ծնողներու եւ ազգայիններու։
Բացման խօսքով հանդէս եկաւ վարչութեան անդամ Մարալ Գաթըգլեան, որ բարի գալուստ մաղթեց ներկաներուն եւ բարձր գնահատեց ծնողներուն քաջալերանքն ու հետեւողականութիւնը՝ իրենց զաւակները ուղղելու Համազգային եւ հաղորդակից դարձնելու հայ ժողովուրդի մշակութային արժէքներուն:
Քսան մասնակիցները՝ պատանիներ-մանուկներ, հերթով բեմ բարձրացան եւ անթերի կատարումներով ներկայացուցին արուեստի գեղեցիկ կտորներ ՝ երգ, նուագ, արտասանութիւն եւ անմահն Թումանեանէն երկու թատերգութիւն՝ «Ոսկու Կարաս» եւ «Բարեկենդան»:
Պարախումբերու հաւաք՝ Թեսաղոնիկէի մէջ
Շաբաթ՝ 6 Մայիս 2017-ին, Թեսաղոնիկէի «Տէր Զաքարեան» սրահէն ներս, տեղի ունեցաւ պարախումբերու հաւաք եւ գեղարուեստական երեկոյ, կազմակերպութեամբ Թեսաղոնիկէի Համազգայինի «Ղազարոս Սարեան» մասնաճիւղի վարչութեան եւ համագործակցութեամբ Հայ Յեղափոխական Դաշնակցութեան Յունաստանի Երիտասարդական Միութեան «Սողոմոն Թեհլիրեան» միութեան:
Այս ձեռնարկին մասնակցեցան Պուլկարիոյ Ս. Սարգիս եկեղեցւոյ եւ համայնքի պարախումբը, որ վարչութեան յատուկ հրաւէրով ժամանած էր Թեսաղոնիկէի հայ համայնք:
Աննկարագրելի էր խանդավառութիւնը մեր համայնքի զաւակներուն, որոնք ներկայ էին սոյն ձեռնարկին:
Ներկայ էին նաեւ Թեսաղոնիկէի Ս. Աստուածածին եկեղեցւոյ եւ հայ համայնքի հոգեւոր հովիւ Սմբատ Վրդ. Սապունճեան, ինչպէս նաեւ բոլոր գործող միութիւններու ատենապետներն ու անդամները: Բացման խօսքը կատարեց «Ղազարոս Սարեան» մասնաճիւղի անդամ Լիլիթ Շահզատէյեան, որ շեշտը դրաւ հայ մշակոյթի կարեւորութեան վրայ:
Ապա՝ ելոյթ ունեցան Պուլկարիայէն ժամանած պարախումբը, Թեսաղոնիկէի Համազգայինի «Ղազարոս Սարեան» մասնաճիւղի «Մասիս» պարախումբը, նաեւ՝ Շաբաթօրեայ «Մալաքեան-Գասպարեան» վարժարանի պարախումբը: Մէկուկէս ժամ տեւողութեամբ այս ելոյթը լեցուն էր անակնկալներով, ծափահարութիւններով, ուր երեք պարախումբները ներկայացուցին Հայ մշակոյթի գերագոյն արժէքներէն մին՝ Հայ Պարը:
Հայրենի պարուսոյց Համազասպ Ասլանեան Պրազիլի մէջ
2019-ի Յունուար, Փետրուար եւ Մարտ ամիսներուն «Արեւիկ», «Կիլիկիա» եւ «Ծիրանի» պարախումբերը առիթը պիտի ունենան սորվելու ազգագրական պարեր՝ հայրենի պարուսոյց Համազասպ Ասլանեանի հետ:
Պարի փորձերը արդէն սկսած են մեծ խանդավառութեամբ:
Տոհմիկ պարահանդէս (Աւստրալիա)
Համազգայինի «Սեւան» մասնաճիւղի վարչութիւնը 2020 տարեշրջանի Տոհմիկ Պարահանդէսը կազմակերպեց Շաբաթ 4 Յունուար 2020-ին:
Ձեռնարկի ընթացքին հիւրասիրուեցաւ հայկական չիր ու չամիչը, բախտի հացը, կեռասով խմիչքը։
Պարահանդէսի բացումը կատարուեցաւ «ԼՈՒՌ ԳԻՇԵՐ ՍՈՒՐԲ ԳԻՇԵՐ» շարականով, յանձնախումբի անդամներու երգեցողութեամբ:
Երեկոն ճոխացուցին երգիչ Ռաֆֆին, DJ Գօգօ Արապօղլեանն ու Յարութ Պզտիկեանը տհոլի ընկերակցութեամբ։
Ձեռնարկին ներկայ էին Համազգային ընտանիքի անդամներ ու համակիրներ, ինչպէս նաեւ՝ NSW Federation of Community Languages Schools-ի նախագահ Տիկին Լուցիա Ճօնս։
«Տերսիմ ճանապարհորդութիւն եւ տեղագրութիւն» խորագրեալ հատորի ներկայացում (Փարիզ)
14 Մայիս 2018-ին, Համազգայինի կազմակերպութեամբ, Վռամշապուհ Քիպարեան ներկայացուց «Տերսիմ ճանապարհորդութիւն եւ տեղագրութիւն» խորագրեալ հատորը, գրուած 1900 թուականին, հեղինակութեամբ՝ ճանապարհորդ Անդրանիկի:
1988-էն 1895, մի ոմն Անդրանիկ՝ ճամբորդած է Խարբերդի հիւսիսը գտնուող լեռնային Տերսիմի շրջանը, ուր կ’ապրէին քիւրտեր, ալեւիներ, հայեր, զազաներ...
Քով-քովի բնակութիւն հաստատած էին ալեւի «Քիզիլպաշ» ցեղը եւ հայ «Միրագեան» տոհմը:
Իւրայատուկ շրջան մը, բերդի մը նման, ուր Օսմանեան իշխանութիւները երկար տարիներ չկրցան թափանցել, բայց աւելի ուշ, 1936-1938 տարիներուն, Քեմալական բանակները յարձակեցան եւ բնաջնջեցին բնակչութիւնը:
Վ. Քիպարեան՝ գրքի թարգմանիչը նշեց. «Նկատի ունենալով որ այսօր ալ կը շարունակուի ժխտողական եւ ձուլման քաղաքականութիւնը, որոշեցի որպէս վկայութիւն թարգմանել ճամբորդական այս տեղեկագրութիւնը»:

Տիթրոյթի «Համազգային»-ի «Արաքս» պարախումբի 15-ամեակ
Տիթրոյթի «Համազգային»-ի «Արաքս» պարախումբը մեծ շուքով տօնեց Երեւանի 2800-ամեակը, Կոմիտասի 150-ամեակը եւ «Արաքս» պարախումբի 15-ամեակը։
Բացման խօսքը կատարեց մասնաճիւղի ատենապետուհի Շողեր Ուրլեան եւ բեմ հրաւիրեց պարախումբը, որ բացառիկ եւ խանդավառ ելոյթով խանդավառեց ներկաները։
«Արաքս» պարախումբի նպատակը միայն հայկական պար սորվեցնելը չէ, այլ նաեւ՝ հայ երիտասարդներ քով-քովի բերել հայկական ոգիով դաստիարակել եւ մօտիկ բարեկամութիւն ստեղծել։
«Համազգային»-ի Արաքս պարախումբը, ղեկավարութեամբ Նայիրի Կարապետեանի կը հաշուէ մօտ 130 անդամ, որոնք հետեւողական ձեւով փորձեր կը կատարեն։
Նաեւ, այս պարախումբին մօտէն կը քաջալերէ եւ շարունակ նեցուկ կը կանգնի շրջանի Հ․Յ․Դ․ «Ազատամարտ» կոմիտէութիւնը։
Տիթրոյթի մէջ նշուեցաւ Համազգայինի 90-ամեակն ու Մասնաճիւղի 50-ամեակը
Շաբաթ, 13 Հոկտեմբեր 2018-ին, Տիթրոյթի Համազգայինի Հայ Կրթական եւ Մշակութային Միութիւնը մեծ շուքով նշեց Համազգայինի 90-ամեակը եւ մասնաճիւղին 50-ամեակը, Համազգայինի «Արաքս» պարախումբի եւ սիրուած երգչուհի Սիպիլի մասնակցութեամբ, որ մասնաւորապէս ժամանած էր Պոլիսէն, ելոյթ ունենալու համար այս իւրայատուկ համերգին։
Ելոյթին բացումը կատարեց Տիթրոյթի Համազգայինի Հայ Կրթական եւ Մշակութային Միութեան ատենապետուհի Շողեր Ուրլեան, որ խօսքը ուղելով մօտաւոր 600 ներկաներուն, շնորհակալութիւն յայտնեց բոլոր բարերարներուն իրենց աջակցութեան համար, մանաւանդ տէր եւ տիկին Հերման եւ Շուշան Խնդիրեաններուն (որոնք հովանաւորած էին այս ելոյթը), Հ․Յ․Դ․Ազատամարտ Կոմիտէին, որ թէ՛ բարոյապէս եւ թէ նիւթապէս, միշտ նեցուկ կանգնած է Համազգայինին։
Ապա խօսք առաւ Համազգայինի Արեւելեան Ամերիկայի շրջանային վարչութեան ատենապետուհի Արեւիկ Գաբրիէլեանը, որ նշեց Համազգայինի կարգ մը հիմնադիրներու՝ Լեւոն Շանթի, Նիկոլ Աղբալեանի, Համօ Օհանջանեանի եւ Գասպար Իփէկեանի հեռատեսութեան շնորհիւ է, որ այսօր գոյութիւն ունի մշակոյթ, որ պէտք է պահպանուի ամէն գնով։
Ան աւելցուց թէ մեր մշակոյթը կը յարատեւէ, որովհետեւ այսօր Համազգայինը ունի կարող եւ նուիրուած ընկեր-ընկերուհիներ, ինչպէս՝ Տիթրոյթի Համազգայնականները։ 
Ան յատկապէս երախտագիտութիւն յայտնեց Տիթրոյթի մասնաճիւղի հիմնադիրներուն՝ Յովակիմ Մանուկեանին, Սեպուհ Թուխանեանին, Արա Ղարիպեանին, Սամուէլ Ասարեանին եւ Արփի Քիլեանին, որոնց տեսլականով Դեկտեմբեր 1967-ին հիմնուեցաւ Տիթրոյթի Համազգայինի մասնաճիւղը։
Ան իր խօսքը աւարտեց շեշտելով մշակոյթի կարեւորութիւնը հայապահպանման մէջ եւ ընտանիքներուն պարտականութիւնը հայ մշակոյթը փոխանցելու յաջորդ սերունդներուն։
Սփիւռքի նախարար Հրանուշ Յակոբեան այցելեց Համազգայինի «Լեւոն Շանթ» մշակութային կեդրոն (Լիբանան)
Երեքշաբթի, 13 Դեկտեմբեր 2016-ին, երեկոյեան ժամը 7:00-ին Հայաստանի Հանրապետութեան սփիւռքի նախարար Հրանուշ Յակոբեան այցելութիւն տուաւ Համազգայինի «Լեւոն Շանթ» կեդրոն եւ ներկայ եղաւ ի պատիւ իրեն կազմակերպուած ձեռնարկին` «Գ. եւ Հ. Արմէնեան» սրահին մէջ:
Ձեռնարկին ներկայ գտնուեցան Լիբանանի մէջ Հայաստանի Հանրապետութեան արտակարգ եւ լիազօր դեսպան Սամուէլ Մկրտչեան, Համազգայինի Շրջանային վարչութեան անդամներ, Համազգայինի գեղարուեստի դպրոցներու տնօրէններ եւ հիւրեր:
Ողջոյնի խօսքով հանդէս եկաւ Յակոբ Հանտեան: Ան ըսաւ, թէ հայրենիքէն հեռու հայ ժողովուրդի զաւակները իրենց հոգիներուն մէջ ստեղծած են ոգեղէն հայրենիքը, զոր ոչ մէկ ուժ կրնայ քանդել:
Այդ հայրենիքը ամրացուած է իւրաքանչիւր հայու մէջ եկեղեցիով, դպրոցներով, միութիւններով, կուսակցութիւններով, մայրենի լեզուով եւ մշակոյթով:
Ան ակնարկելով Համազգայինի «Լեւոն Շանթ» կեդրոնին ըսաւ, թէ անիկա արդիւնքն է հայկական «խենթութեան», որ կամքով եւ յարատեւութեամբ շաղախուած կառուցուած է Լիբանանի քաղաքացիական պատերազմի օրերուն եւ 30 տարիներու ընթացքին տուած է հայ մշակոյթի իսկական ներկայացուցիչներ:
Կիւլպէնկեան Հաստատութեան Հայկական բաժանմունքի տնօրէնի այցը Համազգայինի Մ. եւ Հ. Արսլանեան Ճեմարան
Կիւլպէնկեան հաստատութեան հայկական բաժանմունքի տնօրէն Դոկտ. Ռազմիկ Փանոսեան, Չորեքշաբթի, 10 Ապրիլ 2013-ին այցելեց Համազգայինի Մելանքթոն եւ Հայկ Արսլանեան Ճեմարան։
Ան հանդիպում ունեցաւ Համազգայինի Կեդրոնական Վարչութեան ներկայացուցիչներուն, Ճեմարանի տնօրէնութեան եւ Համազգայինի Վահէ Սէթեան տպարանի տնօրէնութեան հետ։
Հանդիպման նպատակն էր ծանօթանալ միմեանց գործունէութեան եւ յառաջիկայ ծրագիրներուն։
Հանդիպման աւարտին Դոկտ. Ռազմիկ Փանոսեան շրջեցաւ Ճեմարանի զանազան բաժանմունքները եւ ականատես եղաւ Ճեմարանի առօրեային։
Մոնթրէալի Ճեմարանականներու Վարչութիւն
15 Մայիս 2016-ին տեղի ունեցաւ Հայ Ճեմարանի հիմնադրութեան 85-ամեակի յոբելեան հանդիսութիւնը Գանատա, Քէպէգ նահանգի Լաւալ քաղաքի Էմպիսի Բլազա սրահէն ներս, ներկայութեամբ 100 ճեմարանականներու։
Այս յոբելեան հանդիսութիւնը տեղի պիտի ունենար 2015-ի տարեշրջանին, սակայն 2015-ին Հայոց Ցեղասպանութեան 100-ամեակի ձեռնարկները չխաչաձեւելու համար, եւ նկատի առնելով գաղութին այլազան ձեռնարկները, Համազգայինի Մոնթրէալի «Սանահին» մասնաճիւղի վարչութեան հետ համագործակցաբար, վարչութիւնս գտաւ որ ամէնէն յարմար թուականը 15 Մայիս 2016-ն էր։
Հանդիսութիւնը սկսաւ Ճեմարանի քայլերգով. ապա բացման խօսքով հանդէս եկաւ Մոնթրէալի Ճեմարանականներու Վարչութեան անդամ Սերժ Եսայեան։
Ան իր խօսքին մէջ անդրադարձաւ Ճեմարանի հիմնադրութեան, գոյութեան եւ առաքելութեան իբրեւ ուխտավայր հայ լեզուին եւ մշակոյթին. ան նաեւ շեշտը դրաւ ուսման կարեւորութեան վրայ ըսելով. «Ուսումը անկախ իր տուած նիւթական օգուտներէն, մեծ բարիք մըն է մարդուն համար որովհետեւ ան կը չէզոքացնէ մարդուն տգիտութիւնը, մոլորութիւնը եւ որովհետեւ ուսումը լոյս կը սփռէ մարդուն հոգեկան աշխարհին մէջ, կը բարձրացնէ անոր կոպիտ կենդանաբնազդը, ազնուացնելով անոր միտքը, զգացումները, երեւակայութիւնը եւ հոգին։
Ահա թէ ինչու Ճեմարանը Հայ դպրութեան ջահակիրն է»։
Խօսք առաւ Թամար Փօլատեան՝ Համազգայինի Մոնթրէալի «Սանահին» մասնաճիւղի ատենապետուհին, որ յայտնեց թէ Սանահին մասնաճիւղը միշտ նեցուկ կը կանգնի Ճեմարանին։
Ապա Համազգային Հայ Կրթական եւ Մշակութային Միութեան Կեդրոնական վարչութեան խօսքը փոխանցեց Վիգէն Թիւֆէնքճեան, Գանատայի շրջանի ներկայացուցիչ։
Ան իր խօսքը սկսաւ Նիկոլ Աղբալեանի արտասանած խօսքով «Շրջապատուած ենք ահաւոր եւ քանդիչ ուժերով։
Հարկ է նոր եւ մոլեռանդ հայութիւն ստեղծել՝ դիմագրաւելու համար այն ուժերը, որոնք ամէն կողմէ կը խուժեն հայը ոչնչացնելու համար։»
Թիւֆէնքճեան անդրադարձաւ Ճեմարանի հիմնադրութեան պատմականին եւ աւելցուց. «Իր 85 տարիներու ընթացքին, Ճեմարանը յաջողեցաւ յառաջացնել հայու այն որակը, որ կը ճանչցուի ճեմարանական մակդիրով։ Ճեմարանականը իր մէջ կը խտացնէ հայ անհատի նկարագրական մը, որ դիւրաւ կը զանազանուի այլ պատկերացումներէ։ Նոյնիսկ մեր առօրեայ խօսակցութիւններուն մէջ, երբ կը գործածենք Ճեմարանական բառը, գիտենք թէ ճիշդ ի՛նչ ըսել կ՚ուզենք, թէ ո՞ր հայու մտապատկերին մասին կը խօսինք։ 
Այդպէս է եւ ձեր պարագան, սիրելի շրջանաւարտներ, երբ տարբեր սերունդներէ եւ իրարու անծանօթ ճեմարանականներ մէկզմէկու հանդիպիք, դուք ձեր խօսակիցին մէջ անմիջապէս կը ճանչնաք նոյն ձեր դաստիարակութիւնը ստացած մէկ ուրիշը, ձեր իտէալներն ու երազները բաժնեկցող զտարիւն հայ մը»։
Վիգէն Թիւֆէնքճեանի խօսքէն ետք տեղի ունեցաւ ընթրիքի սպասարկութիւն։
Ընթրիքէն ետք պաստառի վրայ ցուցադրուեցաւ Ճեմարանի տնօրէն Տիգրան Ճինպաշեանի ուղերձը Մոնթրէալի ճեմարանականներուն, որմէ ետք տեղի ունեցաւ 1943-էն 1966-ի ճեմարանաւարտներու հաստատագիրներու բաշխում։
Ճեմարանի 85-ամեակի յոբելեան հանդիսութեան կարկանդակը մոմավառութեամբ հատեցին 1943-ի ճեմարանաւարտ՝ Տէր Մելքոնեան Մինասեան Շաքէն, 2012-ի շրջանաւարտ՝ Գլոէ Աճէմեանը եւ Համազգայինի կեդրոնական վարչութեան Գանատայի շրջանի ներկայացուցիչը՝ Վիգէն Թիւֆէնքճեան։
Հանդիսութեան տեղի ունեցաւ նուիրատուութիւն։
Նուիրատուներուն անունները պիտի յայտարարենք հետագային, երբ խոստումները ամբողջանան։
Երեկոն խանդավառեցին երգիչ Սագօ Թաշճեանը եւ իր նուագախումբը՝ ընկերակցութեամբ DJ Կարոյին։
Մոնթրէալի Ճեմարանականներու Վարչութիւն
16 Մայիս, 2016
Ճեմարանականներու հաւաք Մոնրէալի մէջ
Հինգշաբթի, 11 Սեպտեմբեր 2014-ի երեկոյեան, Մոնրէալի «Աւետիս Ահարոնեան» սրահին մէջ տեղի ունեցաւ Ճեմարանականներու հաւաքը, կազմակերպութեամբ՝ Համազգայինի Մ. եւ Հ. Արսլանեան Ճեմարանի տնօրէնութեան, գործակցաբար Համազգայինի Մոնրէալի «Սանահին» մասնաճիւղին։
Ձեռնարկը կը հովանաւորէր Համազգայինի Գանատայի Շրջանային Վարչութիւնը։
Տեղի ունեցան տեսերիզի ցուցադրութիւն եւ զեկուցում, եղան լուսաբանական հարցումներ:
Աւարտին, ընտրուեցաւ Ճեմարանականներու միութեան վարչութիւն։
Ներկայ էին խումբ մը Ճեմարանաւարտներ, ներառեալ՝ Պէյրութէն յատկապէս ժամանած Վաչէ Ծատուրեան։
«Ալիս Գազանճեան» սերունդի շրջանաւարտներու ընդունելութիւն եւ յիշատակի երեկոյ
Համազգայինի Մ. եւ Հ. Արսլանեան ճեմարանի եւ Համազգայինի Փալանճեան-Արսլանեան ճեմարանի շրջանաւարտներու միութեան կազմակերպութեամբ, Հինգշաբթի, 14 Յուլիս 2022-ին, երեկոյեան ժամը 7:00-ին, Ճեմարանի «Տոքթ. Ատրինէ Գարագաշեան» մարզամշակութային սրահին մէջ տեղի ունեցաւ 2020-2021 տարեշրջանի «Ալիս Գազանճեան» սերունդի շրջանաւարտներու ընդունելութիւն եւ յիշատակի երեկոյ:
Ողջոյնի խօսքով հանդէս եկաւ օրուան հանդիսավար Հերա Սաղրեան-Քիթապճեան. ան բարի գալուստ մաղթեց բոլոր ներկաներուն եւ ներկայացուց օրուան յայտագիրը, որ սկսաւ օրիորդ Ալիսին նուիրուած տեսերիզով մը:
Ապա Սիրվարդ Պոյաճեան-Սապունճեան եւ Կարօ Գրիգորեան դաշնամուրի վրայ ներկայացուցին նուագներ, որոնք յատուկ դրոշմ մը ձգեցին ներկաներուն վրայ: 
Ճեմարանի նախկին տնօրէն Տիգրան Ճինպաշեան իրմէ խնդրուած սրտի խօսքին մէջ շեշտեց, որ օրիորդ Ալիս Գազանճեան մինչեւ վերջին տարիներուն եղած է տնօրէնութեան խորհրդատու`, յայտնելով անկեղծ տեսակէտեր, թէկուզ զուսպ ձեւով:
Նուիրահաւաքի երեկոյ՝ Տէր եւ Տիկին Սագօ եւ Պեքի Պէրպէրեաններու հիւրընկալութեամբ (ԱՄՆ)
Համազգայինի Արեւմտեան Ամերիկայի Շրջանային Վարչութիւնը պարբերաբար նուիրահաւաքի ընթրիքներ կը կազմակերպէ համազգայնական կամ այլ ազգայիներու տուներէն ներս, մտերմիկ մթնոլորտի շուրջ հանդիպելու հին կամ նոր սերունդի ներկայացուցիչներու հետ, զրուցելու նորագոյն իրադարձութիւններու մասին, իրազեկ դառնալու եւ տեղեկութիւններով հարստացնելու համար մեր համայնքի այն հատուածը, որ հաւատք ունի, թէ միասնական ուժերով հայ մշակոյթը կրնայ գոյատեւել նոյնիսկ Ամերիկայի այս ափերուն վրայ, եւ մանաւանդ հաւատք կ՝ընծայէ Համազգայինի գործունէութեան հանդէպ, սատարելով անոր վերընձիւղման:
Արդարեւ, իր հիմնադրութեան առաջին օրէն, 86 տարիներէ իվեր, Սփիւռքի մեր ազգային դիմագիծը կերտելով եւ հայապահպանման ու ազգապահպանման համար ամէն ճիգ ի գործ դնելով, Համազգայինը յառաջատար դեր ստանձնած է, հիմնելով ազգային վարժարաններ եւ հայագիտական հիմնարկներ:
Ան յաջողած է պատրաստել ուսուցիչներ, խմբագիրներ եւ մշակութային գործիչներ, ինչպէս նաեւ հովանաւորած է հրատարակչական աշխատանքներ:
Ան Մայրենի լեզուն եւ յատկապէս արեւմտահայերէնը դարձուցած է իր գուրգուրանքի առարկան, նեցուկ կանգնելով անոր գոյատեւման դատին, նաեւ մեսրոպեան ուղղագրութեան անաղարտ պահպանման :
Այս իմաստով պէտք է արդարօրէն գնահատել Շրջանային Վարչութեան նախկին անդամ Սագօ Պէրպէրեանը եւ անոր կնոջ՝ Պեքիին իշխանավայել հիւրասիրութիւնը, որ տեղի ունեցաւ Շաբաթ, 25 Հոկտեմբեր, 2014-ին, Կլէնտէլի իրենց բնակարանին մէջ, ուր բազմիցս հիւրընկալուած են նմանատիպ հաւաքներ:
Երեկոյին համար հրաւիրուած էր Համազգայինի ասմունքի նորակազմ խումբը, բաղկացած Ազգային Շամլեան Վարժարանի սաներէն՝ Անօ Ղազարեանէ, Արա Եագուպեանէ, Մեղեդի Աւագեանէ եւ Նիքոլ Հաժժարէ, ընկերակցութեամբ իրենց մայրենի լեզուի ուսուցիչ՝ Սարօ Նազարեանի:
Աշակերտները ասմունքեցին Պարոյր Սեւակի «Քիչ Ենք, Բայց Հայ Ենք» բանաստեղծութիւնը, որուն ներկաները արձագանգեցին խանդավառ ծափողջիւններով, մեծապէս քաջալերելով զիրենք, իրենց մէջ տեսնելով ապագայ ասմունքողներն ու ազգին պատիւ բերող խոստմնալից աշակերտները:
Համազգայինի ընթացիկ տարուան գործունէութեան մասին պատկերացում մը տալու համար Շրջանային Վարչութեան ատենապետ՝ Մանուկ Չուխաճեան Power Point-ի սահիկներու օգնութեամբ ներկայացուց պատկերներ երգի, պարի, թատրոնի կամ մշակոյթի այլ բնագաւառներէն առնուած:
Ան նոյնիսկ անդրադարձաւ Նոյեմբերին կազմակերպուելիք կերպարուեստի եւ նկարչութեան ցուցահանդէս-վաճառքին, որ պիտի կայանայ Համազգայինի կեդրոնէն ներս, նախաձեռնութեամբ Համազգայինի, եւ օժանդակութեամբ Ասպարէզի ու Hovig’s Arts-ի:
Ներկաները ողջունելի գտան եւ բարձր գնահատեցին արձանագրուած նուաճումներն ու ապագայի հաւանական իրագործելի ծրագիրները:
Խօսք առաւ, Համազգայինի Կեդրոնական Վարչութեան անդամ՝ Վիգէն Եագուպեան: Դոկտոր Եագուպեան շեշտը դրաւ Համազգայինի դերին եւ Արեւմտեան Ամերիկայի այս ափերուն անոր ունեցած կարեւորութեան մասին, մաղթելով, որ Համազգայինը իր գործունէութեամբ կարենայ վայելել մշակութային կեանքէն ներս այն հեղինակութիւնը, զոր կը վայելէ Հայ Դատի Յանձնախումբը, հայ քաղաքական ու ազգային կեանքէն ներս, իր շարքերուն մէջ ներգրաւելով երիտասարդ եւ գործօն համակիրներ:
Ան անգամ մը եւս շեշտեց Կեդրոնական Կոմիտէի յանձնառութիւնը՝ սատար հանդիսանալու Համազգայինի ծրագիրներուն: Ան նաեւ անդրադարձաւ կեդրոնական հիմնադրամ ստեղծելու հեռանկարային ծրագրին, առաւելագոյնս նեցուկ կանգնելու Համազգայինի գործունէութեան՝ ներառեալ քսան տարուան պատմութիւն ունեցող երիտասարդական ֆորումին եւ նմանատիպ գործունէութիւններ յաջողցնելու կարեւորութեան: 
Հիւրասիրութեան աւարտին, Համազգայինի Արեւմտեան Ամերիկայի Շրջանային Վարչութիւնը իր երախտագիտութիւնը յայտնեց հիւրընկալ ամոլին, անոնց յանձնելով արուեստի թանկարժէք կտաւ մը:
Իսկապէս իւրայատուկ երեկոյ մըն էր Շաբաթ, Հոկտեմբեր 25-ի ընթրիք-հաւաքը, ուր համախմբուած էին ազգայիններու հոյլ մը, որոնք իրենց սրտաբուխ նուիրատւութիւններով նոր շունչ ու աւիւն ներարկեցին հայ մշակոյթին յաւիտենական խնկարկու՝ մեր բոլորին սիրելի Համազգայինին:
ՀԱՄԱԶԳԱՅԻՆԻ ԱՐԵՒՄՏԵԱՆ ԱՄԵՐԻԿԱՅԻ ՇՐՋԱՆԱՅԻՆ ՎԱՐՉՈՒԹԻՒՆ 
Բժիշկ Օհան Թապաքեանի «Յուշեր եւ Ապրումներ Երազային Հալէպէն» եւ «Բժիշկին Կեանքէն Ապրուած Պահեր» գիրքերուն շնորհահանդէսը (Գանատա)
Հինգշաբթի, 16 Մայիս 2019-ին, երեկոյեան ժամը 7:30-ին, Հայ կեդրոնի «Կէօնճեան» սրահին մէջ տեղի ունեցաւ բժիշկ Օհան Թապաքեանի «Յուշեր եւ ապրումներ երազային Հալէպէն» եւ «Բժիշկին կեանքէն ապրուած պահեր» գիրքերուն շնորհահանդէսը, կազմակերպութեամբ Համազգայինի Մոնթրէալի «Սանահին» մասնաճիւղի վարչութեան, ներկայութեամբ Գերշ. Տէր Սուրէն Արք. Գաթարոյեանի, համազգայնականներու, բարեկամներու, ինչպէս նաեւ՝ գրասէր ու ընթերցասէր հոծ բազմութեան մը:
Բարի գալուստի խօսքով հանդէս եկաւ Նանոր Աշնա Սնապեան-Լիպարեան, որ ողջունելէ ետք ներկաները յայտնեց, թէ բժիշկին ծննդավայրը Սուրիոյ Հալէպ քաղաքը կը կարծուի, որովհետեւ ան իր պատանութիւնն ու երիտասարդութեան վաղ տարիները անցուցած է Հալէպ, սակայն փաստօրէն անոր իսկական ծննդավայրն է Դամասկոս քաղաքը:
Անկէ ետք ընկերուհի Նանոր ընթերցեց «Ծննդավայր» վերնագրով երկու բանաստեղծութիւններ, որոնցմէ մէկը գրած է Վահագն Դաւթեան, իսկ միւսը՝ Համօ Սահեան:
«Յուշեր եւ ապրումներ երազային Հալէպէն» գիրքը ներկայացուց Սոնա Թիթիզեան Կէտիկեան, որ նախ անդրադարձաւ գիրքին մասերուն՝ ըստ գրութիւններուն խորքին, ապա անոնցմէ իւրաքանչիւրին անդրադարձաւ՝ մերթընդմերթ մէջբերումներ կատարելով: 
Թիթիզեան նաեւ նշեց. «Գիրքը անձնական յուշապատում ըլլալէ աւելի ունի վաւերագրական արժէք:
Հատորը գրեթէ ամբողջական պատկերացում մը կու տայ Հալէպի կեանքին, մարդոց ապրելակերպին, բարքերուն ու սովորութիւններուն, զգացական աշխարհին, մտածելակերպին, վարքին ու հոգեբանութեան մասին, որովհետեւ հեղինակը չի բաւարարուիր իր անձնական յուշերը պատմելով, ան կը նկարագրէ նաեւ շրջապատը, մարդիկը, դրացիները, թաղեցիները, թաղի եւ դպրոցի ընկերները, ինչպէս նաեւ անոնց հետ կապուած խաղերը, արկածախնդրութիւններն ու յուշերը»:
Հեղինակին լեզուին ու ոճին անդրադառնալով Թիթիզեան յայտնեց. «Հեղինակին ոճը կը յատկանշուի յստակութեամբ, մտքերն ու զգացումները բացայայտ են, չկայ ցուցամոլութիւն իր նախադասութիւններուն կառուցուածքին մէջ:
Հեղինակը իր գրելիքը վերականգնած է իր մտապատկերին մէջ եւ ամենայն հարազատութեամբ՝ յանձնած թուղթին, առանց որեւէ պճնազարդումի դոյզն ճիգի»:
Խօսք առաւ Գերշ. Տէր Սուրէն Արք. Գաթարոյեան, որ նախ շնորհակալութիւն յայտնեց բժիշկ Թապաքեանին՝ հատորը իրեն ձօնած ըլլալուն առթիւ, ապա վեր առաւ բժիշկին երեւոյթներն ու անձնաւորութիւնները դիտելու, զննելու ապա զանոնք հարազատօրէն թուղթին յանձնելու կարողութիւնը:
«Բժիշկին կեանքէն ապրուած պահեր» գիրքը ներկայացուց «Հորիզոն» շաբաթաթերթի Գրական յաւելուածի խմբագիր Վիգէն Աբրահամեան:
Ան գիրքին բովանդակութիւնը ներկայացնելէ ետք ըսաւ. «Մի քանի տասնամեակ անց գալիք սերունդները ի՞նչ պիտի պատկերացնեն մեր կեանքին մասին։ 
Ատենագրութիւններ ու տեղեկագիրներ կան, յաճախ աւելի առատ քան հարիւրամեակ մը առաջ, ունինք նաեւ ահագին թղթակցութիւններ՝ մամուլի էջերուն վրայ։
Այս վաւերագիրներուն սակայն կը պակսի հիմնական տուեալ մը. կը պակսի մարդկային գործօնը։
Անոնք կմախքն են, առանց միսի։
Յուշագրութիւններն են, որ պիտի այդ ոսկորներուն վրայի միսը ըլլան եւ մեր յաջորդներուն համար գծեն իրական պատկերը անցած տարիներուն, տան ժամանակի շունչը։
Այդ առումով, յուշագրութիւնը կը մնայ անփոխարինելի»:
Շնորհակալական խօսքով հանդէս եկաւ բժիշկ Օհան Թապաքեան, որմէ ետք փակման խօսքին մէջ ընկերուհի Նանոր յայտնեց, թէ հեղինակը գիրքին վաճառքի ամբողջ հասոյթը կը տրամադրէ Համազգայինին:
Սոնա Թիթիզեան Կէտիկեան
Միջդպրոցական գծագրութեան մրցանք (Լիբանան)
Համազգայինի «Թորոս Ռոսլին» կերպարուեստի դպրոցին կազմակերպութեամբ` ամէնամեայ միջդպրոցական գծագրութեան մրցանքը տեղի ունեցաւ Շաբաթ, 6 Ապրիլ 2019-ին, Համազգայինի «Լեւոն Շանթ» մշակութային կեդրոնին մէջ:
Մրցանքին իրենց մասնակցութիւնը բերին տարիքային երեք խումբերու բաժնուած (6-8, 9-12, 13-16 տարեկան) 44 մանուկներ եւ պատանիներ:
Մրցանքը սկիզբ առաւ առաւօտեան ժամը 10:00-ին, երբ 6-8 եւ 9-12 տարեկան մանուկներն ու պատանիները կազմ ու պատրաստ իրենց մատիտներով եւ ներկերով սկսան գծել իրենց սահմանուած նիւթը:
Զատկուան ճաշկերոյթ (Փարիզ)
Կիրակի, 21 Ապրիլ 2019-ին, Համազգայինի Փարիզի մասնաճիւղը տօնեց Զատիկը աւանդական դարձած ճաշով:
Հարիւրէ աւելի մեծեր ու փոքրեր մասնակցեցան ճաշկերոյթին, որ ընթացաւ հայկական հարազատ մթնոլորտի մէջ:
Տեղի ունեցան հաւկթախաղ, վիճակահանութիւն, խմբային երգեր եւ անակնկալներ:
Պատանիներէ կազմուած թատերական խումբ մը, որ յատուկ հրաւիրուած էր ճաշկերոյթին, ներկայացուց Յովհաննէս Թումանեանի պատմուածքներէն մէկը՝ անոր ծննդեան 150-ամեակին առիթով:
Մանկավարժ-Հայերէնագէտ ուսուցիչներու պատրաստութիւն
Մանկավարժ-Հայերէնագէտ ուսուցիչներ պատրաստելու համար իր հաստատած կրթական ծրագրին գործադրութեան ծիրէն ներս, Համազգայինի Կեդրոնական Վարչութիւնը կը շարունակէ դիմումնագիրներ ընդունիլ Սփիւռքի ամբողջ տարածքէն:
Ենթակաները իրենց բնակած երկրին մէջ նախ պիտի հետեւին մանկավարժական (education & teaching diploma) դասընթացքներուն ստանալով Պսակաւոր Արուեստից վկայական (BA) որմէ ետք Հայաստանի մէջ պիտի շարունակեն իրենց ուսումը մասնագիտանալով Հայերէնագիտական մարզի մէջ:
Ուսումնառութեան շրջանը աւարտելէ ետք ենթական պարտի առնուազն եօթը տարի դասաւանդել իր մասնագիտութեան համաձայն հայերէն լեզու եւ գրականութիւն կամ հայոց պատմութիւն, մեր կողմէ նշուած հայկական վարժարանի մը մէջ։
Ուսումնառութեան ամբողջական ծախսերը կը ստանձնէ Համազգայինի Կեդրոնական Վարչութիւնը:
Դիմումնագիրները Համազգայինի գրասենեակ կարելի է ուղարկել central@hamazkayin.com հասցէին:
Յաւելեալ մանրամասնութիւններու համար կապ հաստատել Համազգայինի կեդրոնական գրասենեակ (Պէյրութ), նոյն ե-նամակի հասցէով կամ հեռաձայնել 00961-4-715684 թիւին եւ կամ դիմատետրի (FB) Hamazkayin Central հասցէին։
Էլեմընթ նուագախումբի համերգը՝ Թորոնթոյի մէջ
9 Փետրուար 2013-ին Համազգայինի Գլաձոր մասնաճիւղը եւ Երկու Դիմակ թատերախումբը, ներկայութեամբ աւելի քան 230 հանդիսատեսներու, ներկայացուցին երաժշտական երեկոյ մը՝ Էլեմընթ նուագախումբին կատարմամբ։ Երեկոն տեղի ունեցաւ Թորոնթոյի Հայ Համայնքի Կեդրոնի մեծ սրահին մէջ։
Էլեմընթ նուագախումբը, ղեկավարութեամբ տաղանդաւոր խմբավար Արա Տապանճեանի, Լոս Անճելոսէն եկած էր Թորոնթօ՝ ընդառաջելով յատուկ հրաւէրի։
Հիւսիսային Ամերիկայի տարածքին արդէն իսկ մեծ ժողովրդականութիւն վայելող Էլեմընթ նուագախումբը կազմուած է երիտասարդ երաժիշտներէ, որոնք իրենց իւրայատուկ ստեղծագործական դրոշմը թողած են հայկական ժողովրդական բազմաթիւ սիրուած երգերու եւ երաժշտութիւններու վրայ։
Երեկոն ունեցաւ այնպիսի ընթացք, ինչպիսին այս համայնքը դեռ չէր տեսած։
Երաժշտութեան կ՛ընկերակցէիր գինիներու լաւ ընտրանի մը եւ մեր համայնքին շատ սիրուած երիտասարդ շէֆ-խոհարար Սեպուհ Եագուպեանի խոհանոցային նորութիւնները։
Սրահին աթոռներն ու սեղանները դասաւորուած էին թատրոն-ակումբի նման։
Բեմը տեղադրուած էր սրահին կեդրոնը, այնպէս որ բոլորը լաւ կը տեսնէին երաժիշտները՝ միաժամանակ զրուցելով իրենց սեղանակիցներուն հետ։
Արա Տապանճեան ներկայացուց իւրաքանչիւր երգ՝ խօսելով անոր խորհուրդին, մեկնաբանութեան եւ երաժշտական ներշնչումին մասին։
Թէեւ սրահը չունէր պարահրապարակ, երգերէն շատեր ներկաները մղեցին, որ սրահին անկիւնները եւ նստարաններուն միջեւ եղած ազատ տարածութիւնները օգտագործեն պարելու համար։
Արա Հասըրճեան, Թորոնթօ Փետրուար 2013
Համազգայինի Մ. եւ Հ. Արսլանեան Ճեմարանի ամավերջի հանդէսներ
2010-2011 դպրոցական տարեշրջանի աւարտին Ճեմարանի «Տոքթ. Ատրինէ Գարագաշեան» մարզամշակութային սրահը ժամադրավայրը եղաւ ծնողներուն, շրջանաւարտներուն, դպրոցի բարեկամներուն, անձնակազմին, տնօրէնութեան, խնամակալութեան ու Համազգայինի Կեդրոնական Վարչութեան։
Հոն տեղի ունեցան ամավերջի չորս հանդէսները. անոնք ոչ միայն վկայականներու բաշխման համար կազմակերպուած նախաձեռնութիւններ են, այլեւ՝ աշակերտութեան զանազան հետաքրքրութիւնները սնուցանող արուեստի տարբեր մարզերու մէջ անոնց ստացած գիտելիքներն ու կատարած աշխատանքները դրսեւորելու առիթներ։
Շաբաթ, 4 Յունիսին տեղի ունեցաւ Նորսիկեան մանկապարտէզի ամավերջի հանդէսը։
Տարրական բաժինի եւ նախակրթարանի հանդէսները յաջորդաբար տեղի ունեցան Ուրբաթ 10 եւ Չորեքշաբթի 15 Յունիս 2011-ի երեկոյեան ժամը 7։00-ին ։
Ա., Բ. եւ Գ. դասարաններու աշակերտները ներկայացուցին «Պոչատ Աղուէսը» երգախառն թատերախաղը, իսկ Դ. Ե. եւ Զ. դասարաններու աշակերտները՝ «Տարեդարձ» համերգ-ներկայացումը հսկողութեամբ հեղինակ-բեմադրիչ եւ գեղարուեստական ղեկավար Ռոպերթ Առաքելեանին։ 
Թատերախաղերուն մէջ ընդգրկուած երգերուն ուսուցումը կատարած էր երգուսոյց Մարիա Պարտիզպանեան, իսկ պարերուն ընտրութիւնը եւ ձեւաւորումը՝ պարուսոյց Մարիժան Ատուրեան։
Հանդէսներուն աւարտին տեղի ունեցաւ ցուցադրութիւն ձեռային աշխատանքներու եւ աշակերտական նկարչական գործերու,որոնք 2010-2011 տարեշրջանին ընթացքին կատարուած են Էլօ Մելքոնեանի եւ Գրիգոր Արբաճեանի հսկողութեամբ։
Հինգշաբթի, 7 Յուլիսի երեկոյեան ժամը 7։00-ին, տեղի ունեցաւ ԺԲ. աւարտական դասարանի վկայականներու բաշխման հանդիսութիւնը։
Աւարտական դասարանի աշակերտներուն դպրոցական տարիներու զանազան առիթներու նկարներով տեսերիզի մը ցուցադրութեամբ սկսաւ հանդէսը։
Լիբանանի եւ Հայաստանի քայլերգներու ունկնդրութենէն ետք, ԺԱ.դասարանին կողմէ շրջանաւարտներուն ողջերթի ուղերձ կարդաց Սեպուհ Թորիկեան, որ ըսաւ. «Այս դպրոցին մէջ աշակերտները բաժնուած են ոչ միայն դասարաններու այլեւ՝ աշխատանքային խումբերու, ուր կը ստեղծուի ջերմ մթնոլորտ եւ վստահութիւն իրարու հանդէպ, իրականացնելով յաջող ձեռնարկներ, որոնք մեզ կը պատրաստեն հայեցի եւ մարդկային յանձնառութեան:
Այսպէս, լսարանական միութեան մէջ մենք ունինք խմբակներ, որոնք աշակերտներուն հետաքրքրութիւնները կը զարգացնեն իրենց դասերէն անկախ. խմբակներէն դուրս հաւաքական դասախօսութիւնները եւ ձեռնարկները յանձնառու մարդն ու հայը կը պատրաստեն:
Լսարանական միութենէն անկախ, դպրոցի ամբողջ աշակերտութիւնը իրարու կապող նախաձեռնութիւններ ալ կան՝ տարեկան պտոյտը, մշակոյթի օր, կենսոլորտի օր ...:
Դաստիարակիչ այս բոլոր ձեռնարկները աշակերտներուն միջեւ, ինչպէս նաեւ ուսուցիչներու եւ աշակերտներու միջեւ, կը ստեղծեն ջերմ կապ, եւ դժուար կ՚ըլլայ բաժնուիլ այս ընտանեկան մթնոլորտէն:
Ճիշդ է, որ շրջանաւարտներէն իւրաքանչիւրը իր սեփական կեանքի ճամբան պիտի բռնէ, բայց վստահ եմ, որ անոնք պիտի չմոռնան Ճեմարանը, որ զիրենք ընդունեց, դաստիարակեց, մշակեց իրենց մտքերը:
Այս օրը վերջին օրը չէ Ճեմարանի մէջ. այս օրը պարզապէս ցտեսութիւն մըն է, միայն ցտեսութիւն»։
Ողջերթի խօսքէն ետք աւարտական դասարանէն Բալիկ Արոյեան դաշնակի վրայ նուագեց հայկական եղանակներու փունջ մը, ապա դարձեալ աւարտական դասարանէն Անի եւ Կարին Առաքելեան ասմունքեցին Զարեհ Խրախունիի «Նախերգ»ը։
Աւարտական սերունդին կողմէ ուղերձը կարդաց Նանօր Յարութիւնեան։
Ան ըսաւ. «Այսօր կ՚ապրինք տարբեր յուզում մը, որովհետեւ դժուար բան է Ճեմարանը աւարտել եւ ճեմարանական մնալ: Որովհետեւ գալիք տարիներուն նոյնիսկ, մենք պարտաւոր ենք ապրիլ ու գործել ճեմարանաւարտի պատասխանատուութեամբ:
Ճեմարանը մեզի ոչ միայն ուսում տուաւ, ոչ միայն մեզ դաստիարակեց իբրեւ մարդ եւ իբրեւ հայ, այլ նաեւ մեզի ներշնչեց պատասխանատուութեան զգացում:
Մենք պատասխանատու ենք մեր ընտրելիք համալսարանական ճիւղին, մեր ձեռք բերելիք արդիւնքներուն, ինչպէս նաեւ մեր ստանձնելիք յանձնառութեան իմաստով:
Պատասխանատու ենք նոյնիսկ մեր առօրեայ նիստուկացին մէջ: Պարզապէս որովհետեւ ճեմարանաւարտ ենք:
Կ՚աւարտենք ընթացքը այն վարժարանին, ուր կը տիրէ Լեւոն Շանթի ու Աղբալեանի, Սիմոն Վրացեանի ու Գառնիկ Գիւզալեանի շունչը:
Այն վարժարանին, որ ճգնեցաւ, որպէսզի օժտուինք մարդկային ամէնէն ազնիւ յատկանիշներով, որպէսզի ունենանք հայկական այնպիսի ինքնութիւն, որ անխոցելի ըլլայ:
Թէ հետագային որքա՛ն պիտի յաջողինք Ճեմարանէն մեր ստացածը աւելիով վերադարձնելու մեր ժողովուրդին՝ ապագան ցոյց պիտի տայ:
Մէկ բան յստակ է սակայն. որ մեր կողմէ մենք ճիգ պիտի չխնայենք: Ինքնավստահ ենք, որովհետեւ Ճեմարանը մեզ զինած է 21-րդ դարու զէնքով: Բան մը, որուն համար կը մնանք երախտապարտ թէ՛ Ճեմարանին, իր ուսուցիչներով եւ իր պատասխանատուներով, եւ թէ ի գին ծանր զոհողութեանց մեզ Ճեմարան ուղարկած մեր ծնողներուն:
Մեր խորին շնորհակալութիւնը կը յայտնենք տնօրէնութեան, մեր ուսուցիչներուն եւ հաստատութեան ամբողջ անձնակազմին:
Եւ յուզումով կը փոխանցենք ջահը 11-րդ դասարանին, քաջ գիտնալով, որ այս ջահը միշտ պիտի մնայ վառ եւ արժանաւոր սերունդներ առաջնորդէ»։
Հրաժեշտի ուղերձէն ետք, աւարտականներ Նարէ Սալորեան եւ Վարանդա Եագուպեան երգեցին «Զարթի՛ր Որդեակ»ը Լոռի Աբրահամեանի եւ Հրակ Գարագաշեանի կիթառով նուագակցութեամբ, իսկ Հրակ Գարագաշեան նուագեց ու մեկնաբանեց «Զինուորի Երգ»ը։
Ապա Ճեմարանի տնօրէն Տիգրան Ճինպաշեան բեմ բարձրացաւ մրցանակաբաշխութեան համար։
Վարանդ Կոտալազեան արժանացաւ Աւարտական դասարանի բարձրագոյն միջին ապահովողի «Մարք Արտալճեան» եւ աւարտական դասարանի գիտական նիւթերու լաւագոյն արդիւնք ապահովողի «Կարօ Սիւրմէլեան» մրցանակներուն։
Աւարտական դասարաններու մէջ հայերէնագիտական լաւագոյն միջին ապահովողի «Սօսի յիշատակի ‎ֆոնտ»ի մրցանակներ ստացան գրական բաժինէն՝ Նանօր Յարութիւնեան եւ գիտական բաժինէն՝ Անի Առաքելեան։ 
Նանօր Յարութիւնեան արժանացաւ ԺԲ. դասարանի արաբերէնի լաւագոյն միջին ապահովողի «Լուի Օհանեան» մրցանակին։
Գերազանց արդիւնքներ ապահովող եւ միաժամանակ հասարակական գործունէութիւն ունեցողի «Արշաւիր Յովսէփեան» մրցանակներուն արժանացան գրական բաժինէն Կարին Կէօքճեան եւ գիտական բաժինէն Յակոբ Հաճաքեան։
«Ջահակիր»ի պատրաստութեան լաւագոյն մասնակցութեան «Վիգէն Զաքարեան» մրցանակը ստացաւ Վարանդա Եագուպեան։
Երկրորդական դասարաններու մէջ հայերէնագիտական լաւագոյն միջին ապահովողի Համազգայինի Կեդրոնական Վարչութեան Ֆորումի մասնակցութեան մրցանակին արժանացաւ Անի Առաքելեան։
Նախակրթարանի մէջ հայերէնագիտական նիւթերու լաւագոյն արդիւնք ապահովողի «Սօսի Մաւիսաքալեան» մրցանակին արժանացան Արենի Խաչատուրեան եւ Նարօտ Սերուժեան։
Թ. դասարանի արաբերէնի լաւագոյն միջին ապահովողի «Սօսէ Սէփէթճեան» մրցանակը ստացաւ Սէրուժ Հանտեան։
Ժ. դասարանի հայերէնի եւ հայոց պատմութեան լաւագոյն արդիւնք ապահովողի «Հուրի Պերթիզլեան» մրցանակին արժանացաւ Փաթիլ Գէորգեան։ 
Տիպար մարզիկի եւ տիպար մարզիկուհիի «Վարդգէս եւ Լուսին Ծատուրեան» մրցանակները ստացան Հրակ Գարագաշեան եւ Արին Գասապեան, իսկ Ճեմարանի տիպար աշակերտ, անթերի վարք ու բարքով, ծառայասէր աշակերտի «Վիգէն Աղասարգիսեան» մրցանակին արժանացաւ Կարօ Ֆեսլեան։
Մրցանակաբաշխութենէն ետք տնօրէնը բարձր գնահատեց Ճեմարանի աշակերտներուն արձանագրած յաջողութիւնները պետական քննութիւններուն՝ 90 % համեմատութեամբ պրըւէին, իսկ 95 %՝ պաքալօրէային։
Տ. Ճինպաշեան գնահատեց նաեւ աշակերտներուն տիրական ներկայութիւնը անցնող տարեշրջանին ընթացքին զանազան մրցանքներու եւ միջոցառումներու, մասնաւորաբար ԼԵՎԱՄ-ի մրցանքներուն մասնակցութիւնն ու յաղթանակները, նշելով որ ԼԵՎԱՄ-ի վահանը կրկին վերադարձած է Ճեմարան եւ տնօրէնին գրասենեակը զարդարուած մարզախաղերու ու ճատրակի առաջնութեան բազմաթիւ բաժակներով։
Տիգրան Ճինպաշեան թուեց անցնող տարեշրջանին կատարուած հիմնական նորութիւնները դպրոցէն ներս՝ կրթական եւ ուսումնական աշխատանքները հետեւողական ձեւով բարելաւման միտող զանազան ծրագիրներու գործադրումը, ինչպէս՝ Սէն Ժոզէֆ համալսարանի մանկավարժական բաժանմունքին գործակցութեամբ կատարուած արաբերէնի ծրագրային աշխատանքը եւ ուսուցիչներուն տարեվերջի տասնօրեայ սեմինարային աշխատանքները, ուր մատուցուեցան տեսական նիւթեր եւ կատարուեցան ծրագիրներու խմբագրման գործնական աշխատանքներ։
Տնօրէնը փոխանցեց նաեւ նորագոյն արհեստագիտութեան գծով, երկրորդական բաժնի բոլոր դասարաններուն եւ գրաւոր աշխատանքներու սրահին օժտուիլը համակարգչային «իմաստուն» լուսարձակներով, որոնք տրամադրուեցան «Ուալիտ Պըն Թալալ» մարդասիրական կազմակերպութեան կողմէ։
Անդրադառնալով աւարտական սերունդին, Տ. Ճինպաշեան ըսաւ, որ այս սերունդը ճեմարանական ճշմարիտ սերունդ մըն է, որ կը վիճի, կ՚առարկէ, դժգոհ կը թուի, անկարգապահ կ՚ըլլայ երբեմն, բայց նաեւ կու տայ փաստը իր կառչածութեան Ճեմարանի պատգամին, լաւ մարդու ու լաւ հայու հանգանակին։
Ան ըսաւ. «Գիտութեամբ զինուած, գիտակից, լուրջ, անհատական կեանքի մէջ լաւագոյնին ձգտող ու իր մտային ու հոգեկան հնարաւորութիւնները հայ ազգին ու հայոց հայրենիքի ի սպաս դնող երիտասարդներու կարիքը հրամայական անհրաժեշտութիւն է մեր իրականութեան մէջ։
Իրենց ուղերձով, մեր շրջանաւարտները կը վստահեցնեն մեզ, որ ժամանակը ցոյց պիտի տայ, թէ որքան պիտի կարենան վերադարձնել հայ ժողովուրդին Ճեմարանէն իրենց ստացածը։
Սպասենք ու վստահինք իրենց։
Ու դալար ճանապարհ մաղթենք ֆիզիքապէս հեռացող, բայց մտքով ու հոգիով մեր մէջ մնացող 2011-ի աւարտական սերունդին, նոր ճեմարանաւարտներուն»։
Իր խօսքէն ետք Տ. Ճինպաշեան բեմ հրաւիրեց Համազգայինի Կեդրոնական Վարչութեան ատենապետ Վաչէ Փափազեանը մասնակցելու վկայականներու յանձնումին։
Շրջանաւարտի վկայականներ ստացան.-
Գրական ճիւղէն՝ Ագտէտեան Լուսին, Աննայեան Սինթիա, Արոյեան Բալիկ, Պեքէրէճեան Սիրուն, Շամմասեան Մեղրի, Շէկեան Հերա, Կարարետեան Նաթալի, Կէօքճեան Կարին, Կարապետ (Յարութիւնեան) Նանօր, Յարութիւնեան Նարօտ, Ժամկոչեան Լոռի, Գապասաքալեան Արին, Գասպարեան Մարիա Քրիսթել, Գոյապալեան Գոհար, Քեհեայեան Մակի, Գրիգորեան Փաթիլ, Նոխուտեան Նարէ, Նորընծայեան Նուարդ, Փափազեան Սելլա, Բրուտեան Փաթիլ, Սարաֆեան Լիլիթ, Չիվեան Գոհար, Չիվեան Փաթիլ, Թորոս Ալագեազ, Ոսկերիչեան Սեզա, Եագուպեան Վարանդա, Ալճեան Ալեք, Աբրահամեան Աբրահամ, Շամմասեան Գրիգոր, Ֆեսլեան Կարօ, Յակոբեան Սարգիս, Հերկելեան Հերակ, Գարաօղլանեան Յակոբ, Գավլաքեան Մհեր, Քեհեայեան Գէորգ, Քերսոյեան Մանուկ, Մկրտիչեան Նժդեհ, Տէմիրճեան Սեւակ
Գիտական ճիւղէն՝ Աննայեան Կասիա, Աբրահամեան Լոռի, Առաքելեան Անի, Առաքելեան Կարին, Պոյաճեան Դալար, Կիտանեան Արազ, Գասապեան Արին, Գճըլեան Դալար, Քեքէճեան Արազ, Մեսրոպեան Փաթիլ, Միքայէլեան Բալիկ, Փօլատեան Անժելա, Սալորեան Նարէ, Սնապեան Լոռի, Պոսնոյեան Քրիս, Հաճաքեան Յակոբ, Յովսէփեան Քրիսթ, Գարակէօզեան Քրիստափոր, Գարագաշեան Հրակ, Քերթեշեան Պերճ, Կոտալազեան Վարանդ, Ռումուլեան Էտուար, Սաղպազարեան Ռազմիկ, Թապագեան Սուրէն
Վկայականներու բաշխումէն ետք հանդիսութիւնը փակուեցաւ Ճեմարանի քայլերգին երգեցողութեամբ, որմէ ետք ներկաները շնորհաւորեցին շրջանաւարտները, եւ տեղի ունեցաւ հիւրասիրութիւն։
Համազգայինի «Բ. Կանաչեան» Երաժշտական Քոլեճի ամավերջի հանդէս եւ վկայականաց բաշխում (Լիբանան)
Հինգշաբթի, 28 Յունիս 2012-ին, երեկոյեան ժամը 8:00-ին, նախագահութեամբ Լիբանանի հայոց թեմի առաջնորդ Գեղամ արք. Խաչերեանի, «Երջօ Սամուէլեան-Եռագոյն» սրահին մէջ տեղի ունեցաւ Համազգայինի «Բ. Կանաչեան» երաժշտական քոլեճի 2011-2012 կրթական տարեշրջանի ամավերջի հանդէսն ու վկայականաց բաշխումը` ներկայութեամբ պատկան մարմիններու ներկայացուցիչներու, արուեստագէտներու եւ արուեստասէրներու, ծնողներու եւ աշակերտներու:
Հանդիսութեան բացման խօսքը արտասանեց Համազգայինի «Բ. Կանաչեան» երաժշտական քոլեճի տնօրէն Աշոտ Ճենտերեճեան, որ նշեց, թէ քոլեճը իր այս շրջանաւարտներով կը ներկայացնէ իր հունձքը, եւ ապագայ շրջանաւարտներուն մօտ առկայ են փայլքն ու որակը, ինչ որ յուսատու մթնոլորտ կը յառաջացնէ:
Ճենտերեճեան շնորհակալութիւն յայտնեց Համազգայինի Լիբանանի Շրջանային վարչութեան եւ գեղարուեստի դպրոցներու խնամակալութեան, որոնք նեցուկ կանգնած են քոլեճի գործունէութեան եւ աշխատանքներու ծաւալման:
Ապա շրջանաւարտ Բալիկ Լատոյեան (դաշնակ) նուագեց Կոմիտասի «Գարուն ա»-ն, որմէ ետք Մարինէ Հալլաճեան (ջութակ) եւ Սարգիս Հալլաճեան (դաշնակ) նուագեցին Վիենիաւսքիի «Փոլոնեզ»-ը:
Նարէ Աղասարգիսեան դաշնակով նուագեց Շոփենի ստեղծագործութիւններէն հատուած մը, մինչ Բալիկ Լատոյեան եւ Հրակ Տեմիրճեան (ջութակ) միասնաբար նուագեցին Պաղտասարեանէն նուագ մը:
Գեղարուեստական յայտագիրի առաջին բաժինի աւարտին Մարինէ Հալլաճեան, Դալար Մանճեան, Նարէ Աշգարեան եւ Նարօտ Սուրճեան ջութակներով նուագեցին Վիվալտոյէն ստեղծագործութիւն մը. նուագողներուն դաշնակով կ՛ընկերակցէր Ռուպինա Զաքարեան:
Գեղարուեստական յայտագիրի երկրորդ բաժինին ընթացքին ելոյթ ունեցաւ սենեկային նուագախումբը` ղեկավարութեամբ Կարօ Աւեսեանի: 
Նուագախումբը նուագեց չորս ստեղծագործութիւններ, որոնցմէ մէկն էր Կոմիտաս-Ասլամազեանի «Կաքաւի երգը»:
Սենեկային նուագախումբի որակաւոր ելոյթը արժանացաւ ներկաներու գնահատանքին:
Աւարտին տեղի ունեցաւ վկայականաց բաշխում:
Եօթնամեայ երաժշտական ծրագիրը ամբողջացնող աշակերտները` Սելին Սաքր, Սթեֆանի Սաքր, Սինթիա Շամուն, Ռիթա Տիգրանեան, Սիրուն Արծրունի, Անի Գասպարեան եւ Աւետիս Տագէսեան ստացան իրենց հաստատագիրները, մինչ կրթական տասնամեայ ծրագիրը ամբողջացուցած շրջանաւարտ Բալիկ Լատոյեան ստացաւ իր վկայականը:
Այս առիթով, Լիբանանի հայոց թեմի առաջնորդ Գեղամ արք. Խաչերեան հաստատեց, որ Համազգայինը իր հիմնադրութեան օրերէն ամբողջովին կը ծառայէ իր առաքելութեան:
Առաջնորդ սրբազանը ըսաւ, որ երաժշտական քոլեճը հայեցի կրթութիւն կը փոխանցէ աշակերտներուն` անոնց մէջ նուրբ եւ գեղեցիկ ճաշակ զարգացնելով, ինչ որ կը նպաստէ ժողովուրդի կենսամակարդակի բարձրացման:
Գեղամ արք. Խաչերեան շնորհակալութիւն յայտնեց բարերարներուն եւ «Եռագոյն Ֆոնտ»-ին, որոնք բարոյական բարերարներու կողքին կանգնելով կանգուն կը պահեն միութեան գործունէութիւնը:
Ամավերջի հանդիսութեան պաշտօնական արարողութեան յաջորդեց կարկանդակի հատում եւ հիւրասիրութիւն:
Դամասկոսի մէջ Համազգայինի 90-ամեակի հանդիսաւոր յիշատակում
Համազգային «Լ.Շանթ» մասնաճիւղի վարչութեան կազմակերպած Համազգայինի 90-ամեակի նուիրուած ձեռնարկը տեղի ունեցաւ Ուրբաթ, 23 Նոյեմբեր, 2018 –ին «Ամինեան» սրահէն ներս: Այս մասին կը հաղորդէ «Գանձասար»-ը։ 
Հանդիսութեան ներկայ էին Սուրիոյ խորհրդարանի անդամ Դոկտ. Նորա Արիսեան, Կաթողիկէ հայ Համայնքէն Գեր. Տէր Գէորգ Վրդ. Պահէեան, «Ա.Ահարոնեան» կեդրոնի ներկայացուցիչը, միութիւններու ներկայացուցիչներ, հիւրեր եւ համազգայնականներու հոծ բազմութիւն մը:
Սուրիոյ եւ Հայաստանի զոյգ քայլերգներու ունկնդրութեամբ ընթացք առաւ հանդիսութիւնը:
Վարչութեան խօսքը արտասանեց Մարալ Գաթըգլեան, որ ըսաւ.«Որքան ճանչնանք մեր մշակոյթը, այնքան աւելի կը սիրենք զայն ու կ՚անդրադառնանք անոր արժէքներուն։
Մեր մշակոյթը հարուստ է, գեղեցիկ եւ հաճելի, պէտք է գուրգուրանք ցուցաբերել անոր իբրեւ համամարդկային արժէք նաեւ, որ կը հարստացնէ համայն մարդկութեան մշակութային կեանքը։
Մշակոյթն է մեր ժողովուրդի գոյութեան հիմքը, իսկ Համազգայինը անոր ջատագովը եւ միջոց մը զայն պահելու, զարգացնելու ու տարածելու»:
Այնուհետեւ գեղարուեստական ճոխ յայտագիր մը հրամցուեցաւ հանդիսականներուն։
Սէրլի Պրունսուզեան(ջութակ), ելոյթ ունեցաւ տպաւորիչ կատարումով, դաշնամուրի ընկերակցութեամբ Ժանէթա Պրունսուզեանի:
Ազգային եւ ժողովրդական երգերով հանդէս եկաւ Մեղրի Պետիրեան-Ապաճեան եւ իր թովիչ ձայնով ջերմ մթնոլորտ ստեղծեց, անոր դաշնամուրով ընկերակցեցաւ Նարեկ Ապաճեան։
Ապա Ասպետ Քելխաչերեան ազգայնաշունչ երգերով ոգեւորեց ներկաները, դաշնամուրի ընկերակցութեամբ Շանթ Քէշիշեանի:
Տիկ. Ռուզան Բենդէզեան- Սեւերեկլեան հմայիչ առոգանութեամբ ասմունքեց Գէորգ Էմինէն քերթուած մը:
Խումբ մը ազգագրական պարերով ելոյթ ունեցաւ Համազգայինի Լաթաքիոյ «Գեղարդ» պարախումբը, գեղարուեստական ղեկավարութեամբ Սուրէն Քիրազեանի։
Պարախումբը իր աշխոյժ ելոյթով յագուրդ տուաւ արուեստասէր հանդիսատեսին՝ արժանանալով անոր ջերմ ծափողջոյններուն:
Օրուան բանախօսն էր Եսայի Հաւաթեան, որ այս առիթով յատկապէս ժամանած էր Այնճարէն:
Ան անդրադարձաւ Համազգայինի հիմնադրութեան եւ 90 տարիներու իրագործումներուն, դիտել տալով որ.«Մտաւորականներ՝ Լեւոն Շանթ, Համօ Օհանջանեան, Նիկոլ Աղբալեան եւ ուրիշներ, որոնք Հայաստանի անկախութեան կերտիչներու սերունդէն էին, քաջ կը գիտակցէին, որ հայ ժողովուրդը Սփիւռքի տարածքին կարիքը ունէր պահելու իր ազգային ինքնութիւնը՝ մշակոյթը, օտար մշակոյթներու խառնարանին մէջ։
Այդ հրամայականէն մեկնած անոնք ծնունդ տուին Համազգայինին, որուն առաքելութեան առանցքը եղաւ կառչած պահել հայ ժողովուրդը իր մշակոյթին ու հայրենիքին։
90-ամեակէն անդին, մեր մշակոյթի պահպանման ու զարգացման հրամայականը, մանաւանդ համաշխարհայնացման շլացուցիչ երեւոյթները, որոնք իրենց յորձանուտին մէջ կը կլանեն նոր սերունդը, մեզ կը դնեն նոր մարտահրաւէրներու դիմաց։
Հետեւաբար, մեծ դերակատարութիւն վերապահուած է Համազգայինին՝ շարունակելու իր առաքելութիւնը եւ մանաւանդ ներգրաւելու երիտասարդութիւնը իր գործունէութեան մէջ, վստահութիւն եւ առիթ ընծայելով անոնց՝ գործելու ներկայ մարտահրաւէրներուն համահունչ»:
Հանդիսութիւնը իր աւարտին հասաւ միութեան 90-ամեակին նուիրուած կարկանդակի հատումով եւ կոկիկ հիւրասիրութեամբ մը:
Սասնայ Ծռեր դիւցազնավէպը (Գանատա)
«...Ողորմի, հազար ողորմի մեր Սասնայ Դաւթին,
Մեր ազգի բազուկ, մեր արդար, մեր անմահ Դաւթին...»
«...Հագաւ Դաւիթ զէնքն ու զրահ,
Կապեց գօտին, Թուր-կեծակին,
Խաչն ալ իր յաղթ բազկի վրայ,
Ելաւ հեծաւ առիւծ հօր ձին։...»
Փոքր տարիքիս, Սասունցի Դաւիթի տոհմէն սերած ըլլալու հաւանականութիւնը մեծ ազդեցութիւնը ունեցած էր վրաս։ 
Դիւցազուններու դիւցազուն Դաւիթը անկարելին կարելի դարձուցած էր մանուկ երեւակայութեանս մէջ։
Ո՞վ չէ կարդացած Թումանեանի «Սասունցի Դաւիթը», չէ լսած Առիւծ Մհերի մասին կամ Երեւանի մէջ չէ այցելած Երուանդ Քոչարի կողմէ քանդակուած Սասունցի Դաւիթ հրաշալի կոթողը՝ ու հպարտութեան պահեր չէ ապրած։
Դաւիթի ու Մսրայ Մելիքի կռիւէն անդին սակայն, ի՞նչ գիտենք Սասունցի Դաւիթի մասին յատկապէս, կամ «Սասնայ Ծռեր» դիւցազնավէպին մասին՝ ընդհանրապէս։
Հոս փակագիծ մը բանալով, կարեւորութեամբ կը նշենք Փրոֆ. Արուսեակ Սահակեանի «Սասնայ Ծռեր. Պետականութեան խնդիր» խորագիրը կրող հետաքրքրաշարժ ներկայացումը ասկէ մօտ տասնամեակ մը առաջ, կազմակերպուած Համազգայինի Գլաձոր մասնաճիւղին կողմէ, ուր շեշտը կը դրուէր մեր ազգին ու պետականութեան հետ դիւցազնավէպին առնչուածութեան վրայ։
Այս պարագային սակայն, Համազգայինի Գլաձոր մասնաճիւղի Գրասէրներու Խմբակի Հաւաքներու շարքին՝ «Սասնայ Ծռեր Դիւցազնավէպը» խորագիրը կրող երկօրեայ հաւաքը (23 Նոյեմբեր ու 13 Դեկտեմբեր 2016-ին) պատմութեան էջերէն դուրս կը բերէր գլխաւոր դերակատարներն ու դրուագները, լուսարձակի տակ առնելով դիւցազներգութեան մէջ կրկնուող դէմքերն ու թեմաները, ջուրի, երազի, խոստումի կարեւորութիւնը, հերոսի կերպարն ու առաքինութիւնները, հողի ու հայրենիքի հետ կապը, «Ողորմի»ներու տեղն ու դերը, անէծքներու գոյութիւնը ու պարզապէս զանազան պատումներուն միջեւ նկատելի տարբերութիւններն ու հասարակ յայտարարները։ Այս մէկը կ՚ըլլար շնորհիւ Արմինէ Թորիկեանի կատարած բծախնդիր, երկարատեւ ուսումնասիրութեան եւ պատմելու հոյակապ կարողութեան։
Արմինէ Թորիկեան ծնած է Պարսկաստան եւ հասակ առած է հայեցի դաստիարակութեամբ, ինչ որ ինքնաբերաբար մղած է զինք հետաքրքրութեամբ հետեւելու հայ գիր ու գրականութեան, թէեւ համալսարանական ուսումը անգլերէն գրականութեան մէջ է։
Մաս կը կազմէ Համազգայինի Գլաձոր մասնաճիւղի «Գուսան» երգչախումբին եւ անդամ է Գրական յանձնախումբին։
Արմինէ Հաւաքին առաջին բաժինը կը սկսի ներկաներուն բացատրելով, որ այս դիւցազնավէպը առաջին անգամ գրի առնուած է 1800-ականներուն, Գարեգին Սրուանձտեանցի կողմէ ու hետագային զանազան տարբերակներ գոյութիւն ունեցած են, որոնք հիմնուած են զանազան հեղինակներու պատումներուն վրայ։
Դիւցազնավէպը՝ որ նաեւ «Քաջանց տուն», «Ջոջանց տուն», «Սասնայ տուն» եւ այլ խորագիրներ կը կրէ, բաժնուած է չորս գլուխներու, որոնց զանազան տարբերակները (հիմնուած զանազան պատումներուն վրայ, որոնց պատմողները եղած են երէց տարիքի Սասունցիներ) ունին որոշակի առանձնայատկութիւններ. օրինակ՝ Փոքր (կամ պստիկ) Մհեր, որ Սասունցի Դաւիթի զաւակն էր, կարգ մը պատումներու մէջ գոյութիւն իսկ չունի։ 
Բարբառներու գործածութեան մէջ կան զգալի տարբերութիւններ – Մոկաց բարբառէն մինչ Սասունի ու Մուշի բարբառը։
Սասունցի Դաւիթի կերպարը որ ի յայտ կու գայ երրորդ գլուխին մէջ, գոյութիւն ունի բոլոր տարբերակներուն մէջ, նոյնպէս՝ Քեռի Թորոսինը. Դաւիթի կերպարը սակայն միշտ այն չէ եղած ինչ որ մեր դասագիրքերուն մէջ կարդացած ենք։
Ըստ պատումներուն, պատանի Դաւիթ եղած է միամիտ ու բարի ու որոշ տարիքէ մը ետք միայն, Մսրայ Մելիքի կռիւէն ետք է որ Դաւիթի հասուն կերպարը ի յայտ կու գայ. կերպար՝ որուն ծանօթ ենք բոլորս եւ որ սրտամօտ է բոլորիս. Դաւիթ՝ հայրենասէրը, ազատասէրը, գերմարդկայինը, որ միեւնոյն ժամանակ սակայն մարդկային է, մարդու իրաւունքներու պաշտպանը, Սասնայ հերոսը, Հայաստանի հերոսը. հերոս՝ որուն կերպարն է որ իւրաքանչիւր ազատատենչ հայ իր սրտին մօտիկ կը կրէ։
Ծովինարէն Սանասար ու Պաղտասար, Մարութայ սար, Քուռկիկ Ջալալի ու Թուր Կեծակին, Քեռի Թորոսէն Ձէնով Օհան, Առիւծ Մհեր, Իսմիլ Խաթուն, Դաւիթ, խորոտ Գոհար ու Չմշկիկ Սուլթան, Արմաղան ու Փոքր Մհեր, Սասունէն Կապտակող ու Ագռաւաքար՝ երկու ներկայացումներուն ընդմէջէն՝ որոնց նաեւ տպաւորիչ ընթերցումով իր բաժինը բերաւ Արեն Մնացականեան, Արմինէ յաջողեցաւ փոխադրել մեզ դէպի դիւցազուններու աշխարհը, նոր էջեր բանալ մեր առջեւ ու հետաքրքրութիւն արթնցնել յաւելեալ սերտելու ու ծանօթանալու մեր դիւցազնավէպերէն ամենանշանաւորին՝ «Սասնայ Ծռեր»ուն մասին։
Գնահատելի աշխատանք՝ Արմինէի կողմէ. իսկ իրենց պատումներուն շնորհիւ մեզի մեր մշակոյթի անգին գանձերէն՝ Սասնայ Ծռեր» դիւզազներգութիւնը փոխանցողներուն՝ «Ողորմի ասենք Սասնայ տան վէպն ասողներուն, Հայոց քաջագործ հայրերուն, հայոց պապերուն»:
Թամար Տօնապետեան Գուզուեան
Էրեբունի-Երեւանի 2800-ամեակին նուիրուած երեկոյ (Յունաստան)
Էրեբունի-Երեւանի 2800-ամեակին նուիրուած երեկոյի առիթով՝ Ֆիքսի «Արամ Մանուկեան» ակումբը դարձեալ ջերմ եւ տօնական շունչ առած էր հայկական մշակոյթով՝ երգ ու պարով, Կիրակի՝ 9 Դեկտեմբեր 2018-ին:
Համազգայինի Ատտիկէի «Սօս-Վանի» մասնաճիւղի վարչութեան կողմէ կազմակերպուած ձեռնարկը ձօնուած էր աշխարհի հայերու սրտի եւ կարօտի մայրաքաղաք Երեւանին, որ թէեւ մեզ հասած ուրարտական սեպագիր արձանագրութիւններու համաձայն 2800 տարեկան է, սակայն պեղումներու ժամանակ յայտնաբերուած բնակութեան հետքերը կը վկայեն Ք. ա. 6000 եւ աւելի տարիներու պատմութեան մասին:
Ներկայ էին Հ.Յ.Դ Կեդրոնական Կոմիտէն, յունահայոց Ազգային Վարչութեան ներկայացուցիչը, Աթէնքի «Ս. Գրիգոր Լուսաւորիչ» եկեղեցւոյ հոգեւոր հովիւ Հրայր Ա. քհնյ. Նիկոլեան, Հ.Կ.Խաչի, Հ.Մ.Ը.Մ.ի, «Ազատ Օր»ի ներկայացուցիչներ եւ մշակութասէր հասարակութիւն:
Հաղորդավարներու կողմէ ձեռնարկ բացումէն անմիջապէս ետք, հրաւիրուեցաւ «Սօս-Վանի» վարչութեան ատենապետ Ժագ Տամատեան՝ ողջոյնի խօսք ուղղելու ներկաներուն.- «Քանի մը շաբաթէն կ’աւարտի տարի մը, որ լեցուն էր յոբելեաններով եւ՝ զգացումներով:
Իբրեւ մշակութասէր հասարակութիւն, գուժեցինք Շարլ Ազնաւուրի եւ Արա Կիւլէրի կորուստը:
Տօնեցինք «Համազգային»ի հիմնադրութեան 90-ամեակը:
Ազգային գետնի վրայ՝ նշեցինք Հայաստանի Անկախութեան 100ամեակը եւ Ղարաբաղեան շարժման 30-ամեակը:
Լրացան 30 տարիներ Սումկայթի ջարդերէն եւ Սպիտակի ահաւոր երկրաշարժէն:
Սակայն հայը, անգամ մը եւս, պողպատի նման զօրացաւ հարուածներէն, նորէն երգեց ու պարեց, ստեղծեց եւ դարձեալ՝ տօնեց:
Այսպէս՝ հերթը հասաւ, որ տօնենք Երեւանի 2800-ամեակը:
Համազգայինի Թատերական Միաւորի «Արուեստի Երեկոն»
Յունիս 3: Վայրը՝ Keush Ranch-ն էր այս անգամ: Յայտնագործում մը, որուն շնորհիւ երեկոյին յաջողութիւնը գրեթէ երաշխաւորուած էր: 
Թահանկայի լեռներու լանջին բազմած վայր մը, իր դաշտային տարածութեամբ եւ անտառային գեղեցկութեամբ, սեղան աթոռներու դրուածքով ու գինիի եւ այլազան ուտելիքներու հիւրասիրութեամբ հաճոյալի մթնոլորտ մըն էր:
Ահաւասիկ գեղեցիկ երեկոյ մը պատրաստուած էր ու կը մնար միայն, հեռու բոլոր ժխորներէն, այդ բնութեան մէջ ըմբոշխնել հրամցուելիք թատերական եւ երաժշտական կատարումները:
Ուշագրաւ էր մանաւանդ մեծ թիւով պատանիներու եւ երիտասարդներու ներկայութիւնը:
Համազգայինը գոհունակ էր անոնց ներկայութեամբ, որովհետեւ երիտասարդութիւնը հետաքրքրելու դժուարութիւն կայ ներկայիս:
Անոնք հազուադէպօրէն կը մասնակցին մանաւանդ դասական ձեռնարկներուն, ինչպիսիք են դասախօսական բնոյթի ձեռնարկներն ու շնորհահանդէսները:
Բացումը կատարեց Թատերական Միաւորի վարչութեան ատենապետուհի՝ Նարկիզ Թերզեան-Մրայեան:
Օրուան հանդիսավարն էր Նայիրի Հարպոյեան-Մոմճեան:
Յաջորդաբար բեմ հրաւիրուեցան թատերականի անդամ դերակատարներ, որոնք մասնակցած էին միաւորի կազմակերպած վարժանքներուն, ղեկավարութեամբ բեմադրիչ՝ Վանէ Ասատուրեանի:
Անոնք վարժ հմտութեամբ կրցան ներկայացնել զաւեշտային տեսարաններ, բուռն գնահատանքի արժանանալով ներկաներուն կողմէ:
Հայեցի դաստիարակութեան եւ «Նարեկ» վարժարանին նուիրուած երեկոյ (Կիպրոս)
Համազգայինի Նիկոսիոյ «Օշական» մասնաճիւղի հերթական Մշակութային Երեկոն տեղի ունեցաւ 4 Դեկտեմբեր 2019-ին, այս անգամ նիւթ ունենալով կրթական ոլորտը ու յատկապէս՝ «Հայեցի Դաստիարակութիւն» եւ «Նարեկ վարժարանը տեղական ու եւրոպական կրթական համակարգին մէջ» նիւթերը։
Բանալով երեկոն, վարչութեան ատենապետ Արթօ Դաւիթեան ողջունեց Առաջնորդ Սրբազանին ու Պետական Ներկայացուցիչին ներկայութիւնը եւ ընդգծեց, որ «Նարեկ» վարժարանը կիպրահայ գաղութին միջնաբերդն է, եւ մենք պարտինք սիրով ու գուրգուրանքով շրջապատել զայն, պահպանելու համար համայնքի հայեցի նկարագիրը։
Կիպրահայ Վարժարաններու Հոգաբարձութեան ատենապետ եւ վաստակաւոր ուսուցիչ ու տնօրէն Վարդան Թաշճեան խօսեցաւ հայեցի կրթութեան մասին շեշտելով, որ հայապահպանութեան համար հայ դպրոցն ու հայ լեզուն հիմնական անհրաժեշտութիւններ են։
Ան անդրադարձաւ սփիւռքի հայութեան դիմակայած դժուարութիւններուն, ինչպէս նաեւ այն ճիգերուն, որոնք տակաւին կը տարուին կորուստէ փրկելու համար մեր ինքնութիւնը։
«Յուսախաբութիւններ միշտ կան, սակայն պէտք չէ յուսահատիլ, շարունակելով մեր պայքարը», եզրակացուց ան։
«Նարեկ» վարժարանի տնօրէն Վերա Թահմազեան տեսանիւթի օժանդակութեամբ ներկայացուց դպրոցին դերակատարութիւնը կիպրական կրթական համակարգին մէջ, ուր այլ վարժարաններու հետ գործակցութեամբ կը ծրագրուին ատենամարզանքներ, մրցոյթներ, խաղեր ու շրջապտոյտներ, որոնց մէջ գիտելիքներու պաշարով ու համարձակութեամբ կը փայլին «Նարեկ»ի աշակերտները։
Նոյնն է կացութիւնը համեւրոպական ծրագիրներու պարագային, ուր մեր աշակերտները հաւասարէ-հաւասար կը մրցակցին եւրոպական յառաջադէմ երկիրներու տիպար վարժարաններու աշակերտութեան հետ, միշտ բարձր պահելով իրենց հայութիւնը, Կիպրոսի ներկայացուցիչներ ըլլալով հանդերձ։
Ապա, դասատու Նորա Նաճարեան հետաքրքրական տեղեկութիւններ ներկայացուց վերջերս Յունաստանի մէջ կայացած եւրոպական ծրագրի մը «Նարեկ»ի մասնակցութեան մասին։
Փակելով երեկոն, Արթօ Դաւիթեան շնորհակալութիւն յայտնեց ներկաներուն եւ ելոյթ ունեցողներուն նշելով, որ Համազգայինը, իբրեւ կրթական ու մշակութային կազմակերպութիւն, մեծ հաճոյքով բեմ տրամադրեց «Նարեկ» վարժարանին, որպէսզի ժողովուրդը աւելի մօտէն ճանչնայ այն գովելի աշխատանքը, որ կը տարուի հոգաբարձութեան, տնօրէնութեան եւ ուսուցչական կազմին կողմէ։
Պարոյր Սեւակի նուիրուած երեկոյ (Աւստրալիա)
«Ինչպէս կարելի է Պարոյր Սեւակի գերեզմանին առաջ չհաւատալ հոգու անմահութեանը։
Պարոյր Սեւակի ծնունդը, մեր կեանքի, մեր մշակոյթի, մեր ներկայի ու ապագայի համար, եղաւ ճշմարիտ մի՛ ԵՂԻՑԻ ԼՈՅՍ․․․․
Յենուելով Վեհափառ հօր այս խորիմաստ մտքին կարելի է աւելցնել՝ Օրհնեալ է հայրենիքը մեր, որ ծնած է հանճարեղ զաւակներ եւ գիտէ գնահատել զիրենք։
Աւստրալիոյ այս հեռաւոր ափերուն կէս դարու պատմութիւն ունեցող հայ գաղութը կրցաւ արժանավայել կերպով մեծարել Պարոյր Սեւակի բեղուն ստեղծագործական աշխարհը իր մահուան 45ամեակի սեմին։
Իր տեսակին մէջ հրաշալի եւ եզակի երեկոյ մըն էր, ուր գրասէր փոքրիկ խաւը կրցաւ բարձր պահել Սեւակի մեծութիւնը եւ եկեղեցւոյ ղօղանջի ուժգնութեամբ հաստատել, թէ մեծերը չեն մահանար, այլ կը ձուլուին մարդկանց հոգիներէն ներս, կը թափանցեն անոնց սրտերը՝ սերունդէ-սերունդ յարատեւելու անխախտութեամբ։
Արդարեւ Համազգայինի Շրջանային Վարչութեան Գրական Գեղարուեստական Յանձնախումբը կրցաւ գնահատել Պարոյր Սեւակի մեծութիւնը՝ Ուրբաթ, 20 Մայիս 2016-ին երեկոյեան ժամը եօթին Հայ Մշակութային Սրահէն ներս։ Ճշդուած ժամուն կոկիկ խաւ մը գրասէր հասարակութենէն խմբուած էր կլոր սեղաններու շուրջ՝ ապրելու եւ ապրեցնելու մեծագոյն Բանաստեղծն ու մեծ Փիլիսոփան։
Ներկայ էին՝ Գերաշնորհ Տէր Հայկազուն Սրբազան Եպիսկոպոս Նաճարեանը, Բարեգործականի Վարչութեան Ատենապետ Սարգիս Մանուկեանը, Համազգայինի Շրջանային Վարչութիւնը եւ գրականութեան սիրահար համեստ խաւ մը։ 
Սրբազան հօր օրհնութեամբ տեղի ունեցաւ օրուան պաշտօնական բացումը, որմէ ետք Յանձնախումբի անունով ընկհ․լիլիկ տուաւ հակիրճ բացատրութիւնը օրուան ելոյթին, որմէ ետք յայտագիրը անցաւ գործադրութեան։
Ջերմ ու մտերմիկ ընթացքով իւրաքանչիւր մասնակցող ոտքի թէ նստած տուաւ իր նախասիրած կտորը։
Առաջին հերթին Պարոյր Սեւակի «Բարեւ»-ը կենդանցուց ընկ.Վիգէն Գալլողլեան, ուր գերագոյն դասը իմաստալից տողերուն ընդմէջէն՝ մտերմութիւնն ու ջերմութիւնը ներմուծել էր մարդկութեան մէջ։
Ընկհ․Քորթեան ընթերցեց իր նախասիրած յօդուածը, որուն աւարտին կ՛արտացոլար ծնունդը Պարոյր Սեւակի։
Հանդէս եկաւ Սրբազան հայրը, ան տուաւ իր յուշերը անդրադառնալով հեղինակին արտաքին երեւոյթին եւ մանաւանդ «Անլռելի Զանգակատան» հացի պէս սպառման շուրջ, թէ ինչպէս Գէորգեան Ճեմարանի ուսանողները տպաւորուած անգիր կ՛արտասանէին այդ կտորը։
Սեւակ դարձած էր մատաղ սերունդին ու երիտասարդութեան հոգու մաքրութիւնը եւ սրտի զարկերակը, բողոքը, պայքարը, հաւատը եւ վերջապէս՝ ճշմարտութիւնը։ 
Արկածի հետեւանքով սակայն կանխահասօրէն հեռացաւ ան իր ստեղծագործական ուժերու ծաղկման շրջանէն։
Վիճակուեցաւ իրեն ո՛չ միայն հայոց ցաւի եւ ուրախութեան երգիչը ըլլալ, այլեւ՝ ուղեկիցը ազգի մը անմահութեան։
Սրբազան Հայրը աւարտեց իր խօսքը «Ապրել... Ապրել...» հեղինակին բանաստեղծութեամբ։
Եւ այսպէս յայտագիրը իր հերթականութեամբ թեւեր առաւ... Շինիչ կէտեր էին ընկ․ Շուկայեանի տուած հայ գրականութեան հանգրուանները՝ Զարթօնքի, Իրապաշտ, Գեղապաշտ եւ Սեւակի պատկանած Կրտսեր սերունդի շրջանները։
Ան լայն գիծերու մէջ ներկայացուց նաեւ հեղինակին կեանքն ու երկերը եւ իր վերջին գլուխ գործոցը «Եղիցի Լոյս»ը։ Այս գործը եղաւ ժառանգորդը անցեալին եւ բանբերը գալիքին։
Ընկերուհի Անոյշի «Կտակ»ը ասմունքէն ետք, թնդաց սրահը Սեւակի հեղինակութեամբ՝ «Սարդարապատ» երգին րառերով։
Երկար է թուումներու շարքը, որոնք ներկաներու կողմէ բաժակաճառերու հետ արտացոլացուցին ու թարմացուցին ապրումները բոլորին։
«Անկեղծ Ասաց», «Միայնգամից», «Բեռան Տակ», «Գժուել», «Իմ Հայ Ժողովուրդ», «Վարք Մեծաց», «Հայոց Լեզուն», «Մի Պահ Զղջում եմ», «Հատուած Եռաձայն Պատարագից» եւ «Ծերանում ենք Պարոյր Սեւակ»։
Ի հարկէ այս բոլորը անմահացուցին Պարոյր Սեւակի էութիւնը. կուռքի վերածուած, ան մնաց հարազատ զաւակը գրասէր ներկայ խմբակին։
Կրցաւ կարեկցիլ ամբողջ աշխարհին բառ ու բանիւ, բառը դարձաւ իր կենդանի գործը, իր ողբերգական ճակատագիրը։
Խիստ հետաքրքրական անկիւն էր Աննա Չոքեքչեանի Սեւակի նամակներու բաժինը, որոնք մէկտեղուած եւ լոյս տեսած էին «Սուլամիթա Սեւակի մե սէրը» խորագրով։
Երկու հատորներով այս երկը Սեւակի անսպառ, չյոգնող սիրոյ պատմութեան խորութիւնն ու մեծութիւնն էր։
Որպէս վերջինը ընկհ․Լիլիկ հակիրճ կէտերով ներկայացուց Արցախեան շարժումներու մէջ Սեւակի մասնակցութիւնը անոր հերոսական քայլերուն։
Եւ այսպէս քիչ է թիւը այն բանաստեղծներուն, որոնք նոր ակօս կը բանան հայ գրականութեան մէջ։
Սրբազան հօր պահպանիչով երեկոն հասաւ իր աւարտին։
Յառաջ յաջորդ ձեռնարկին։ «Համը բերաննիս մնաց»,- այս էր նախադասութիւնը Սրբազան հօր՝ իր հրաժեշտի պահուն։
Անզուգական երեկոյ մըն էր, բարձր տրամադրութեամբ եւ գնահատական խօսքերով ներկաները հեռացան սրահէն յաջողութեան լաւագոյն մաղթանքներով։
Վարձքը կատար գրական յանձնախումբին։
Զարուհի Մանուկեան 25-06-2016
Գեղարուեստական երեկոյ նուիրուած վաստակաւոր սոփրանօ Արաքս Մանսուրեանին (Աւստրալիա)
Հովանաւորութեամբ Աւստրալիոյ Համազգայինի Շրջանային վարչութեան եւ նախաձեռնութեամբ գրական-գեղարուեստական յանձնախումբին, Կիրակի 14 Օգոստոս 2016-ի երեկոյեան ժամը 5-ին Զէնիթ հանդիսասրահէն ներս տեղի ունեցաւ գեղարուեստական երեկոյ, նուիրուած վաստակաւոր երգչուհի Արաքս Մանսուրեանի գեղարուեստական գործունէութեան 45 ամեակին:
Հանդիսութեան աւարտին տեղի ունեցաւ նաեւ իր երեք նոր խտասալիկներու շնորհահանդէսը:
Սոյն երեկոյին ներկայ էին Հոգեշնորհ Տէր Ներսէս Աբեղայ Յարութիւնեանը, Հոգեւոր Հովիւ Հայ Առաքելական Ս. Երրորդութիւն եկեղեցւոյ, New South Wales նահանգի գանձապահ Օրդ. Կլատիս Պէրէճիքլեանը, Համազգայինի մասնաճիւղերու անդամները, քոյր միութիւններու ներկայացուցիչներ, երեկոն հովանաւորողներ՝ Տէր եւ Տիկ. Տիլանջեանները եւ Տէր եւ Տիկ. Իսկէնտէրեանները, ինչպէս նաեւ մեծ թիւով հայ եւ օտար հանդիսատեսներ:
Հանդիսութիւնը սկսաւ գրական-գեղարուեստական յանձնախումբի անդամ Նորա Պաստաճեանի բացման խօսքով. Ան ներկայացուց վաստակաւոր երգչուհիին ստեղծագործական կեանքը հայրենիքի եւ սփիւռքի տարածքին, ինչպէս նաեւ ձեռք բերած նուաճումները:
Ապա ցուցադրուեցաւ տեսերիզ մը, ուր Հայաստանի Հանրապետութեան նախագահը շնորհաւորական պատգամ կ'ուղղէ երգչուհիին ծննդեան 70-րդ եւ անոր ստեղծագործական կեանքի 45-րդ ամեակներուն առթիւ:
Ցուցադրուեցաւ այլ տեսերիզ մը, ուր ներառուած էին Արաքս Մանսուրեանի կատարած դերերէն հատուածներ:
Սիլվա Իսկէնտէրեան անգլերէն, իսկ Լիլիկ Կոտոյեան հայերէն լեզուներով ներկայացուցին Արաքս Մանսուրեանի կենսագրականը, յատկապէս անդրադառնալով անոր տաղանդաւոր ընտանիքին եւ հանրահռչակ եղբօր երգահան «Մաեստրո» Տիգրան Մանսուրեանին՝ երգչուհիին երաժշտական բարգաւաճման մէջ ունեցած դերակատարութեան:
Opera Australia-ի հրաւէրով, 90-ական թուականներուն Արաքս Մանսուրեան մշտական բնակութիւն հաստատեց Սիտնի:
Ան բազմալիւ անգամներ Sydney Opera, Opera Queensland եւ այլ հանրայայտ բեմերու վրայ հանդէս եկած է Ռահմանինոֆի, վերտիի եւ այլ մեծանուն յօրինողներու ստեղծագործութիւններու կատարումներով, միաժամանակ հնչեցնելով մեծանուն Կոմիտասը, Կանաչեանի եւ Տիգրան Մանսուրեանի երաժտութիւնը:
Ան մեծ դերակատարութիւն ունեցած է հայկական երգարուեստն ու կոմիտասեան երաժշտութիւնը օտարներուն ծանօթացնելու գործին մէջ:
Երեկոյի ընթացքին հանդէս եկան Արաքս Մանսուրեանի օտար աշակերտները տաղանդաւոր դաշնակահար Նաթանայէլ Քոնկի նուագակցութեամբ: Անոնք մեծ զգացումով եւ հայկական հնչիւնով կատարեցին երգերը եւ արժանացան բուռն ծափահարութիւններու:
Բեմ հրաւիրուեցաւ Տէր Ներսէս Աբեղայ Յարութիւնեանը իր գնահատական եւ շնորհաւորանքի խօսքը յայտնելու մեծանուն Արաքս Մանսուրեանին:
Հանդիսութեան աւարտին Արաքս Մանսուրեան շնորհակալութիւն յայտնես երեկոն կազմակերպող գրական-գեղարուեստական յանձնախումբին, Համազգայինի Շրջանային վարչութեան, երեկոն հովանաւորող Տիկ. Տիլանջեաններուն եւ Տէր եւ Տիկ. Իսկէնտէրեաններուն:
Աւստրալիոյ Համազգայինի Շրջանային Վարչութեան պատգամը փոխանցեց Վարչութեան ատենապետ Վիգէն Գալօղլեանը:
Ան յատկապէս անդրադարձաւ Արաքս Մանսուրեանի տարած մեծ գործունէութեան, թէ Արաքսը հեռաւոր Աւստրալիա փոխադրուելով իր հանգիստը չհետապնդեց, այլ մեծ առաքինութեամբ մինչեւ օրս ան հայկական երաժտութիւնը եւ մշակոյթը կը սորվեցնէ օտար աշակերտներուն:
Երեկոյի աւարտին բեմ հրաւիրուեցան բոլոր մասնակիցները եւ գեղեցիկ ծաղկեփունջերով գնահատուեցան:
Ապա տեղի ունեցաւ հիւրասիրութիւն:
Թումանեանական երեկոյ (Լիբանան)
Երկուշաբթի, 25 Փետրուար 2013-ի երեկոյեան ժամը 8:30-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ թումանեանական երեկոյ` կազմակերպութեամբ Համազգայինի Լիբանանի Շրջանային վարչութեան:
Ձեռնարկին բարի գալուստի խօսքը Համազգայինի Լիբանանի Շրջանային վարչութեան անունով արտասանեց Սիլվա Քիւրքճեան, որ նշեց, թէ սոյն թումանեանական երեկոյին ընթացքին ներկաները պիտի փոխադրուին Յովհաննէս Թումանեանի աշխարհը, որ հարուստ է հեքիաթներով, բանաստեղծութիւններով եւ առածներով:
Օրուան համադրողն ու ներկայացնողն էր փոքրիկն Սերուժ Յովսէփեան:
Գուրգէն Փափազեան ներկայացուց թումանեանական երկու հեքիաթ:
Ներկաներէն կամաւորներ կարդացին թումանեանական քառեակներ:
Խումբ մը փոքրիկներ ներկայացուցին «Կիկոսին մահը»:
Այնուհետեւ Արին Գալուստեան կատարեց ասմունքի ընթերցում` «Թմբկաբերդի առումը» ստեղծագործութենէն:
Լիբանանահայ երգչուհի Գարմէն Աճեմեան երգեց «Հրաժեշտը»:
Ապա տեղի ունեցաւ խմբային ասմունք` «Հին օրհնութիւն» քերթուածին:
Նորա Թաշճեան փրոճեքշընի միջոցով ներկայացուց Յովհաննէս Թումանեանի անուան Երեւանի տուն թանգարանի տարբեր մասերը:
Բեմադրիչ եւ դերասան Վարդան Մկրտիչեան իբրեւ մենակատար ներկայացուց «Սուտասանը», «Կաթիլ մը մեղր»-ը եւ «Սուտլիկ Ոսկան»-ը:
Աւարտին ներկաները Գարմէն Աճեմեանի ուղեկցութեամբ երգեցին «Հայրենիքիս հետ»-ը:
Թումանեանական երեկոյ (Գանատա)
Երեքշաբթի 24 Փետրուար 2015-ի երեկոյեան, Համազգայինի «Սանահին» մասնաճիւղի «Թէյ, սուրճ եւ կարծիքներ» ակումբը, Աւետիս Ահարոնեան սրահին մէջ հաւաքուած 85 գրասէրներու ներկայացուց Յովհաննէս Թումանեանի կեանքն ու գործերը։
Սուրճի հիւրասիրութենէն ետք , ձեռնարկի բացումը կատարեց ակումբի ընդհանուր պատասխանատու եւ ձեռնարկի համադրիչ Տիրուկ Մանճիկեան։
Ապա ներկաները յաջորդաբար դիտեցին Զմմառի Դպրեվանքի Ժառանգաւորներուն կողմէ պատրաստուած բանաստեղծին կենսագրական տեսերիզը, եւ «Շունն ու Կատուն» տեսերիզը։ 
«Կաթիլ մը մեղր»ով հանդէս եկան Վարդգէս Քիւփէլեանն ու Գարեգին Կիւրիւնլեանը, իսկ «Սուտլիկ Որսկանը» ներկայացուց Յակոբ Գարայեան։ 
Անահիտ Պալեան ասմունքեց բանաստեղծին Քառեակներէն շարք մը, որուն յաջորդեց Աստղիկ Էսմերեանի կատարողութեամբ «Ասում են ուռին» երգը։
Ապա ներկաները միասնաբար երգեցին «Ամպի Տակից»ը, հետեւելով իրենց տրամադրուած թղթիկներուն։ 
Յայտագիրը շարունակուեցաւ Գարեգին Կիւրիւնլեանի «Հին օրհնութիւն», Յակոբ Գարայեանի «Թմկաբերդի առումը», Վարդգէս Քիւփէլեանի «Մեր Ուխտը» եւ Անահիտ Պալեանի «Հայրենիքիս հետ» կտորներու ասմունքով։
Մէջընդմէջ, ընկհ. Տիրուկ կը ներկայացնէր յաւելեալ նշմարներ Յովհաննէս Թումանեանի գրական վաստակին եւ յատկանիշներուն, անոր իբր ազգային գործիչ գործունէութեան մասին, ինչպէս նաեւ այլ մտաւորականներու կարծիքները եւ հաճելի դրուագներով՝ մարդը եւ իր բնաւորութիւնը: 
Խանդավառուած մթնոլորտէն՝ յայտագրին ասմունքով իրենց մասնակցութիւնը բերին հանդիսականներէն Նարեկ Ղազարեան, Համբարձում Փափազեան եւ Զարեհ Տոլմաճեան: 
Ներկանները մեծ գոհունակութեամբ մեկնեցան սրահէն:
Հակառակ ցուրտ օդին եւ գաղութիս մէկը միւսին յաջորդող ձեռնարկներու ժամանակացոյցին. անոնց թիւը եկաւ փաստելու, թէ նման գրական ձեռնարկները իրենց յատուկ գրաւչութիւնը ունին գրասէր զանգուածին մօտ։
«Սանահին» մասնաճիւղի վարչութիւն
Գրական երեկոյ (Քեսապ)
Կազմակերպութեամբ Քեսապի Համազգայինի Համօ Օհանջանեան Մասնաճիւղի «Գրական Խմբակ»ին, Ուրբաթ, 13 Ապրիլ 2012-ի երեկոյեան, ներկայութեամբ մօտ քառասուն գրասէրներու տեղի ունեցաւ «Գրական Երեկոյ» մը, որուն նիւթն էր՝ «Վրէժ Գլընճեան-Թուրեան, Մարդը, Բանաստեղծը, Արձակագիրը»:
Նիւթը ներկայացուց Նշան Պասմաճեան:
Ներկայացման ընթացքին բանաստեղծութիւններ եւ արձակ էջեր ընթերցեցին Յասմիկ Աւագեան-Սաղտըճեան, Վանա Դանիէլեան եւ Արա Քէշիշեան: Գրագէտը անհանգստութեան պատճառաւ ներկայ չգտնուեցաւ:
Հանդիսութեան աւարտին խօսք առաւ գրագէտին կինը՝ Էլօ Գլընճեան, յայտնեց իր երախտագիտութիւնը Համազգայինին եւ փոխանցեց Վրէժի բարեմաղթանքները ներկաներուն:
«Գրական Խմբակ»ի հաւաքները տեղի պիտի ունենան ամսական դրութեամբ:
Մօտ օրէն պիտի սկսի տպագրութիւնն ու ցրուումը «Գրական Լրատու»ի մը, որուն համար իրենց գործնական մասնակցութիւնը փափաքած են բերել աւելի քան քսան գրասէրներ:
«Խմբակ»ի նպատակն է գրական ճաշակի զարգացման գործընթացի ապահովումը հայաբոյր Քեսապ աւանի հայորդիներուն մօտ:
«Բագին» գրական հանդէսին 55-ամեակին նուիրուած երեկոյ Երեւանի մէջ
Սփիւռքի եւ առհասարակ հայկական իրականութեան մշակութային կեանքին մէջ անգնահատելի է Համազգային հայ կրթական եւ մշակութային միութեան «Բագին» գրական հանդէսին դերը:
«Բագին»-ի անդրանիկ թիւը լոյս տեսած է 1962-ին Պէյրութի մէջ` խմբագրութեամբ Կարօ Սասունիի:
Տարբեր տարիներու ամսագիրի խմբագիրները եղած են` Եդուարդ Պոյաճեանը, Պօղոս Սնապեանը, Յակոբ Պալեանը, իսկ 2016-ին այդ պատասխանատուութիւնը ստանձնեց երիտասարդ գրող, մանկավարժ Սոնիա Քիլեճեան-Աճեմեանը:
«Բագին»-ի 55-ամեայ յոբելեանը հայրենիքի մէջ նշուեցաւ 22 Սեպտեմբեր 2018-ին` «Ակումբ» սրահին մէջ` զրոյց-քննարկումով, որուն ներկայ էին «Բագին»-ի խմբագիրը, խմբագրական խորհուրդէն անդամներ, Կեդրոնական վարչութեան անդամներ, ինչպէս նաեւ` մտաւորականներ եւ մշակութասէրներ:
Բացման խօսքով հանդէս եկաւ գրականագէտ, «Բագին»-ի խմբագրական խորհուրդի անդամ Արքմենիկ Նիկողոսեանը, որ նաեւ օրուան հանդիսավարն էր:
Համազգայինի Կեդրոնական վարչութեան անդամ, «Բագին»-ի խմբագրական խորհուրդի անդամ, դոկտոր Վիգէն Թիւֆենքճեանը ներկայացուց հանդէսի հակիրճ պատմականը:
«Բագին»-ի այսօրուան եւ ապագայի ուղենիշներուն մասին խօսեցաւ խմբագիր Սոնիա Քիլեճեան-Աճեմեանը:
Խօսքերուն յաջորդեց աշխուժ հարց ու պատասխան:
Զրոյցին իրենց մեկնաբանութիւններով մասնակից դարձան` գրականագէտ, թարգմանիչ Մարք` Նշանեանը, բանասէր, պատմաբան Յակոբ Չոլաքեանը, սփիւռքահայ մտաւորական Եսայի Հաւաթեանը, արձակագիր, պատմաբան Յովհաննէս Զատիկեանը, արձակագիր, «Բագին»-ի խմբագրական խորհուրդի անդամ Արամ Պաչեանը եւ ուրիշներ:
Աւարտին ներկաները առիթ ունեցան ծանօթանալու «Բագին»-ի վերջին թիւերուն եւ անոնցմէ տանելու իրենց հետ:
Դասախօսական երեկոյ` նուիրուած հայրենի մեծանուն գրող Մուշեղ Գալշոյեանին (Լիբանան)
Համազգայինի Այնճարի «Պարոյր Սեւակ» մասնաճիւղի մշակութային յանձնախումբի կազմակերպութեամբ, Այնճարի «Ս. Զէյթլեան» ժողովրդային տան «Մովսէս Տէր Գալուստեան» սրահին մէջ տեղի ունեցաւ դասախօսական երեկոյ մը` նուիրուած հայրենի անուանի գրող Մուշեղ Գալշոյեանին:
Բանախօսը` հայրենի մտաւորական, արուեստագիտութեան դոկտոր Թամար Յովհաննիսեան, հետաքրքրական ձեւով ներկայացուց Մուշեղ Գալշոյեանի ստեղծագործական, հասարակական եւ ազգային կեանքին մասին բացառիկ կարեւոր եւ ուշագրաւ տեղեկութիւններ:
Երեկոյի ընթացքին հնչեցին հատուածներ Գալշոյեանի ստեղծագործութիւններէն եւ ցուցադրուեցան հատուածներ «Ձորի Միրօ» ժապաւէնէն:
Մուշեղ Գալշոյեանին նուիրուած այս երեկոն մեծ գոհունակութեամբ ընկալուեցաւ ներկաներուն կողմէ եւ իբրեւ անմոռաց յուշ պիտի մնայ գրականասէր այնճարցիներու յիշողութեան մէջ:
Հայկական եւ պոնտական երգերու նուիրուած երեկոյ (Յունաստան)
«Ազատ Օր».-Հարաւային Եգէականի մարզպետութեան նախաձեռնութեամբ՝ հայկական եւ պոնտական երգերու նուիրուած ճոխ երեկոյ մը կազմակերպուեցաւ Ռոտոս կղզիի մէջ, «Համազգային»ի Ռոտոս կղզիի «Տիգրան Երկաթ» մասնաճիւղի մասնակցութեամբ ու համադրումով։
Երեկոն նուիրուած էր նորոգ հանգուցեալ «Համազգային»ի Ռոտոսի մասնաճիւղի ատենապետուհի Խարա Քէօսէյեանի յիշատակին, որ սիրուած ու յարգուած աշխոյժ ներկայութիւն մըն էր տեղական ընկերութեան մէջ եւս, իր կրթական ու գրական բազմաբեղուն գործունէութեան շնորհիւ։
Յուշի, ցաւի ու տխրութեան, բայց նաեւ յոյսի ու ապագայի ուրախութեան նուիրուած երգերու մեղեդիներով հմայուեցաւ Ռոտոսի բնակչութիւնը, որ յաջորդական ու հզօր ծափահարութիւններով գնահատեց հայկական եւ պոնտական երգերու խառնուրդը, որ ներկայացուեցաւ իրեն։
Լիբանանէն հայ երգչուհի Սարինա Քրոս, պոնտոսցի Ցախուրիտիս եղբայրներու եւ տեղացի արուեստագէտներու մեծ թիւի մը վարպետ կատարումներուն շնորհիւ, զգացական հարուստ երգաշխարհ մը բացուեցաւ հանդիսատեսներուն առջեւ։
Համերգին ներկայ եղան Հարաւային Եգէականի մարզպետ Եորղոս Խածիմարքոս, Յունաստանի մշակոյթի նախարարութեան կողմէ Երկոտասնեան կղզիներու բաժանմունքի պատասխանատու Քալիսթոս Տիաքոեորղիու, նոյն բաժանմունքի տնօրէնուհի Մանիա Միխայիլիտի, «Համազգային»ի Ռոտոսի «Տիգրան Երկաթ» մասնաճիւղի վարչութեան անդամները, Ռոտոսի պոնտական «Տիղենիս» միութեան անդամներ եւ Ռոտոսի պատմական բերդի շրջակայքը ծայրէ ծայր լեցուցած յոյն հանդիսատեսներ եւ օտար զբօսաշրջիկներ։
Հայկական հոգեւոր եւ ժողովրդային երգերու երեկոյ` Համազգայինի «Գուսան» սենեկային երգչախումբին կատարողութեամբ (Լիբանան)
Հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի եւ կազմակերպութեամբ Համազգայինի Լիբանանի Շրջանային վարչութեան, Երկուշաբթի, 3 Յուլիս 2017-ի երեկոյեան ժամը 8:30-ին, Սրբոց Վարդանանց եկեղեցւոյ մէջ ելոյթ ունեցաւ «Գուսան» սենեկային երգչախումբը` խմբավարութեամբ Գրիգոր Ալոզեանի, դաշնակի ընկերակցութեամբ Յասմիկ Գասպարեանի:
Եկեղեցին լեցուցած արուեստասէրները աւելի քան մէկ ժամուան ընթացքին առիթը ունեցան ըմբոշխնելու հայկական հոգեւոր եւ ժողովրդային գանձարանէն իւրայատուկ նմուշներ, ինչպէս նաեւ ստեղծագործութիւններ, որոնք իրենց նորութեամբ հարստացուցած էին խումբին երգացանկը:
Համերգը սկսաւ Կոմիտաս վարդապետի «Խորհուրդ խորին»-ով, մենակատար` Կարօ Քելեշեան, ապա Րաֆֆի Այվազեան երգեց «Յայս յարկ»-ը: Անկէ ետք խումբը երգեց Մակար Եկմալեանի «Միայն սուրբ»-ը, որուն միաձուլուեցաւ մենակատար Շողիկ Թորոսեանի «Ամէն հայր սուրբ»-ի իւրայատուկ կատարումը:
Բ. Կանաչեանի «Երազ»-ն ու «Ծիծեռնակ»-ը հարազատութեամբ հնչեցին, իսկ լիբանանահայ հանդիսատեսին համար նորութիւն էր Վ. Բեգոյեանի «Սանդի երգ»-ը, որուն մեկնաբանման ընթացքին մենակատարութեան բաժինով հանդէս եկան Կարինէ Անդրանիկեան, Մարալ Շաննաքեան եւ Սիրան Արծրունի:
Ապա գեղեցիկ մեկնաբանութեամբ հնչեցին Կ. Մուրզայի «Աղջի դու սիրուն»-ը, «Ալագեազ բարձր տեղ ա»-ն, «Քեզի մեռնեմ»-ը եւ «Լեպհօ»-ն:
Պատիւն արժանաւորաց՝ Համազգայինի «Անի» պարախումբի քառասնամեակին առթիւ (ԱՄՆ)
Համազգայինի «Անի» պարախումբի քառասնամեակին նուիրուած պարային համոյթը, որ տեղի ունեցաւ Շաբաթ, 13 Դեկտեմբեր 2014-ին, վերածուեցաւ աննախընթաց տօնախմբութեան մը:
Արդարեւ, իր պարային համոյթին նուաճած բարձր մակարդակին կողքին, հանդիսատեսներուն առջեւ պարզուեցաւ այլ տեսարան մը. «Անի»ն ի՛ պատուի էր, շնորհիւ իր պարուսոյցներու անհուն սիրոյն եւ խանդաղատանքին, զորս անոնք կը տածէին հանդէպ հայկական պարարուեստին ու հայ ազգային մշակութային արժէքներուն, շնորհիւ քանի մը սրբազան «Խենթ»երու, ինչպէս պիտի խոստովանէր պարուսոյց Եղիա Հաշօլեանը իր խօսքերէն մէկուն ընթացքին:
«Անի» համոյթի հանդիսատեսները, մեծ մասամբ, ուխտագնացութեան նման, գրեթէ ամէն տարի հաւատարմօրէն ներկայ կ՛ըլլան անոր սքանչելի ելոյթներուն, ու իրենց ներկայութեամբ օժանդակութիւն եւ յարգանք կը ցուցաբերեն ո՛չ միայն Համազգայինի «Անի»ին, այլ մանաւա՛նդ հայ ազգային մշակութային ժառանգութեան հանդէպ:
Դասախօսական երեկոյ` «Յետպատերազմեան լիբանանեան թատրոնը» նիւթով (Լիբանան)
Կազմակերպութեամբ Համազգայինի «Գասպար Իփէկեան» թատերախումբի վարչութեան, Երեքշաբթի, 7 Մարտ 2017-ին, երեկոյեան ժամը 8:00-ին Համազգայինի «Սիմոն Վրացեան» մասնաճիւղի սրահին մէջ տեղի ունեցաւ «Յետպատերազմեան լիբանանեան թատրոնը» նիւթով դասախօսութիւն մը: Օրուան բանախօսն էր Լիբանանեան եւ Սեն Ժոզեֆ համալսարաններու դասախօս, «Գասպար Իփէկեան» թատերախումբի բեմադրիչ Յակոբ Տէր Ղուկասեան:
«Գասպար Իփէկեան» թատերախումբի վարչութեան անունով Մարտիկ Տեմիրճեան բարի գալուստ մաղթելէ ետք ներկայացուց բանախօսը:
Յակոբ Տէր Ղուկասեան ընդհանուր գիծերու մէջ ներկայացուց լիբանանեան թատրոնը 1990-ական թուականներու սկիզբէն մինչեւ ներկայ օրերը:
Ան նկատել տուաւ, որ 1990-ական թուականներուն, երբ պատերազմը վերջացաւ, ամէն ջանք ի գործ դրուեցաւ, եւ հսկայական գումարներ սկսան ծախսուիլ արուեստին մէջ` փաստելու համար, որ Լիբանանը տակաւին մշակութային մարզին մէջ կը գոյատեւէ:
Ասոր մէջ մեծ դերակատարութիւն ունէին մշակութային կեդրոնները, որոնցմէ կարեւորագոյնը Ֆրանսական մշակութային կեդրոնը` «Սէ.Սէ.Էֆ»-ն էր, որ կը գտնուէր Սոտեքօ եւ ունէր իր սրահը, ուր դերասաններ կը պատրաստուէին եւ թատրոններու փորձեր կը կատարուէին:
Աշուղական երեկոյ եւ քայլ մը դէպի հարիւրամեակ (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերշ․ Տ. Մասիս Սրբ․ Եպս. Զօպուեանի, կազմակերպութեամբ Համազգայինի «Նիկոլ Աղբալեան» Մասնաճիւղի Երաժշտական Յանձնախումբին, Հինգշաբթի, 23, Շաբաթ, 25 եւ Կիրակի, 26 Յուլիս 2020-ին, տեղի ունեցաւ «Աշուղական Երեկոյ»ն, գեղարուեստական ղեկավարութեամբ բժշկ. Ռաֆֆի Ապէճեանի:
Հալէպահայ հանդիսատեսը ծարաւ էր այսպիսի համերգի մը՝ պասկաձեւ ժահրի համաճարակին ստեղծած պայմաններուն լոյսին տակ երկար ատենէ ի վեր զրկուած ըլլալով հանրային մշակութային ձեռնարկէ:
Հայերէն բացման խօսքով Ժէնի Նաճարեան ըսաւ․ «Այս տարի Համազգայինի «Նիկոլ Աղբալեան» Մասնաճիւղը կը յիշատակէ իր հիմնադրութեան 90-ամեակը:
Ամբողջ 90 տարի անդուլ աշխատող, հայ մշակոյթի պահպանումը իր գործունէութեան հիմնական առանցքը նկատող «Նիկոլ Աղբալեան» Մասնաճիւղը դէպի 100-ամեակ իր երթին մէջ կը մնայ յանձնառու, եւ պատասխանատու աշխատանքով կը շարունակէ իր առաքելութիւնը»:
Արաբերէն բացման խօսքով Սէրլի Ապաճեան ըսաւ․ «Այսօրուան համերգը անգամ մը եւս կը հաստատէ այն իրողութիւնը, որ մենք՝ երիտասարդներս, կը շարունակենք հետեւիլ մեր նախնիներուն բացած ճամբուն եւ պահպանել այն հսկայ ժառանգութիւնը, որ դրուած է մեր ուսերուն»:
Համերգին կը մասնակցէին 17 նուագողներ, 5 երգիչներ՝ Լիւսի Յովհաննէսեան, Մարինէ Մարգարեան, Կասիա Պաղտիկեան, Խաչիկ Աշճեան, բժշկ. Պերճ Գասապեան, ինչպէս նաեւ Համազգայինի «Նիկոլ Աղբալեան» Մասնաճիւղի «Սարդարապատ» պարախումբը, գեղարուեստական ղեկավարութեամբ Վրէժ Թերզեանի:
Համերգը կ’ընդգրկէր Սայաթ Նովայի, Աշուղ Ջիւանիի եւ Գուսան Շերամի գլուխ գործոցները, ինչպէս՝ «Թամամ Աշխարհ», «Ձէնդ Քաղցր Ունիս», «Ախ Իմ Հայրենիքիս Ջուրը», «Նա Մի Նազ Ունի» եւ «Շորորա»:
Ասմունքի երեկոյ (Գանատա)
Չորեքշաբթի 29 Մարտ 2017-ի երեկոյեան ժամը 8:00-ին, Պոլսահայ Միութեան «Դանիէլ Վարուժան» սրահին մէջ տեղի ունեցաւ Ասմունքի Երեկոյ մը, կազմակերպութեամբ սոյն միութեան ՄԷԿ Մշակութային յանձնախումբին եւ մասնակցութեամբ Համազգային Հայ Կրթական եւ Մշակութային միութեան «Սանահին» մասնաճիւղէն երեք համազգայնականներու՝ Անահիտ Պալեանի, Վարդգէս Քիւփէլեանի եւ Գարեգին Կիւրիւնլեանի: 
Բացման խօսքով հանդէս եկաւ ՄԷԿ մշակութային յանձնախումբի ատենապետուհի Իրմա Մերաքեան:
Ան նշեց թէ սոյն ձեռնարկը կ'իյնայ Պոլսահայ միութեան հիմնադրութեան 50-ամեակի ոգեկոչման ծիրէն ներս եւ երախտագիտական մեծ զգացումներով արտայայտուեցաւ, յիշելով թէ երեք ասմունքողներն ալ սիրայօժար ընդառաջած էին հրաւէրին:
Իւրաքանչիւր մենակատարի հանդէս գալէ առաջ, ՄԷԿ մշակութային յանձնախումբի աշխոյժ անդամներէն՝ Զարուհի Էլակէօզ ներկայացուց իւրաքանչիւրին ամփոփ կեսագրականը: 
Գաղութիս ծանօթ ասմունքողները իրենց յաջող կատարումներով հմայեցին ներկաները մերթ յուզելով զանոնք, մերթ ոգեւորելով, երբ իրենց ասմունքներով անդրադարձան հայ ժողովուրդի կեանքի տխուր էջերէն մինչեւ այդ դէպքերուն ընդմէջէն պահանջատէր ու վրէժխնդիր հայու ոգիին:
Նշենք նաեւ թէ երեք մենակատարներն ալ նախքան իրենց ասմունքը հանդիսատեսներուն ներկայացուցին իւրաքանչիւր բանաստեղծի կենսագրական գիծերը եւ նիւթին առնչուող հետաքրքրական դրուագներ: 
Յայտագիրը ընթացաւ հետեւեալ շարքով. Վարդգէս Քիւփէլեան ասմունքեց Սողոմոն Տարօնցիի «Մայրենի Լեզուն», որմէ ետք Անահիտ Պալեան ներկայացուց Պարոյր Սեւակի «Անլռելի Զանգակատուն»էն հատուածներ, «Անորոշութիւն» եւ «Սխալ Խօսք Սխալի Մասին» ստեղծագործութիւնները:
Ապա բեմ բարձրացաւ Գարեգին Կիւրիւնլեան ու ասմունքեց Սիամանթոյի «Դարերու Վրէժը», իսկ անոր յաջորդեց նոյն բանաստեղծի «Պարը» Ա. Պալեանի կատարողութեամբ:
Վերջապէս, Վ. Քիւփէլեան ասմունքեց Յ. Շիրազի «Ամենայն Սրտով» բանաստեղծութիւնը, որմէ ետք Գ. Կիւրիւնլեան ասմունքեց Հայր Վահան Յովհաննէսեանի «Բերէ՛ք ինձ զայն» բանաստեղծութիւնը: 
Աւարտին, հանդէս եկաւ Ա. Պալեան ու Համազգային Հայ Կրթական եւ Մշակութային միութեան անունով շնորհաւորեց Պոլսահայ միութեան հիմնադրութեան 50-ամեակը եւ սոյն միութեան ՄԷԿ մշակութային յանձնախումբի անխոնջ աշխատանքը, գլխաւորութեամբ իր ժրաջան ատենապետուհի Իրմա Մերաքեանին:
Ան բարձր գնահատեց մոնթրէալահայ գաղութէն ներս Պոլսահայ Մշակութային յանձնախումբի կատարած օգտաշատ եւ արդիւնաւէտ գործունէութիւնը, շեշտելով թէ մշակութային միութիւնները գաղութի մը ամրութեան ու կենսունակութեան հիմքը կը հանդիսանան եւ անհրաժեշտութիւն է շարունակել այս բարի համագործակցութիւնը մշակութային միութիւններուն միջեւ եւ բոլոր աշխատանքներուն մէջ գերադասել միասնական ոգին: 
Հանդիսութեան աւարտին յաջորդաբար բեմ բարձրացան Զ. Էլակէօզ եւ Ի. Մէրաքեան փոխանցելու իրենց շնորհակալական խօսքերը ու ծափողջոյններով բեմ հրաւիրելու ասմունքողները, որպէսզի ստանան Թէոդիկի «Յուշարձան Ապրիլ 11-ի» եռալեզու գիրքէն օրինակներ:
Երեկոյթ մը արձակագիր, թարգմանիչ դոկտ. Տիանա Համբարձումեանի հետ (Գանատա)
Մոնրէալէն քիչ հեռու՝ Վալ-Դաւիթ շրջանը հակիրճ ժամանակի մը համար այցելած է հայրենի արձակագիր, թարգմանիչ, Երեւանի Պրուսովի անուան պետական լեզուաբանական համալսարանի փրոֆէսոր, բանասիրական գիտութիւններու դոկտ. ՝Տիանա Համբարձումեան. ան հրաւիրուած է իբր գրողներու միջազգային «գրող-բնակիչ» ծրագրին մասնակից։
Այս պատեհ առիթը օգտագործելով, Մոնրէալի եւ Թորոնթոյի մէջ կազմակերպուեցան զրոյցներ, Հայաստանի մէջ հայ գրականութեան ներկայ իրավիճակին մասին։ Մոնրէալի պարագային ձեռնարկը տեղի ունեցաւ 23 Յուլիսին, կազմակերպութեամբ՝ Համազգայինի Գանատայի Շրջանային Վարչութեան եւ Հորիզոն Գրականի։
Թորոնթոյի մէջ ձեռնարկը կազմակերպեց Համազգայինի Գանատայի Շրջանային Վարչութիւնը։
Հազուագիւտ երեւոյթ է Թորոնթոյի մէջ Երկուշաբթի օրով ձեռնարկ կազմակերպելը, թէկուզ այդ ըլլայ մտերմիկ գրական երեկոյթ մը։
Թիւով վաթսունի շուրջ գրասէրներ, գրողներ, ներկայութեամբ՝ Տէր Կոմիտաս Աւագ Քհնյ. Փանոսեանի, 28 Յուլիս 2014-ի երեկոյեան ժամը 8:00-ին հաւաքուած էին Հայ Կեդրոնի «Յարութիւն Մանուկեան» գրադարանին մէջ՝ ունկնդրելու դոկտ. Համբարձումեանը։
Համազգայինի Գանատայի Շրջանային Վարչութեան կողմէ խօսք առաւ Թամար Տօնապետեան Գուզուեան. ան ամփոփ գիծերու մէջ ներկայացուց զեկուցաբերը, ապա խօսքը փոխանցեց անոր։
Դոկտ. Համբարձումեան շնորհակալութիւն յայտնեց Համազգայինի Գանատայի Շրջանային Վարչութեան, ապա լուսարձակը դարձուց նախ՝ իր գրական-ստեղծագործական աշխարհին եւ անձնական նուաճումներուն վրայ։
Հայրը, Սիւնիքի մարզին մէջ, Զանգեզուրի լեռնաշղթային արեւելեան լանջին՝ Քաջարան քաղաքէն է, իսկ մայրը՝ Թիֆլիսէն։
Հայրը օրագրեր կը գրէր. տան մէջ յատուկ տեղ կը գրաւէր գրադարանը, հետեւաբար ան գրականութեամբ շրջապատուած է փոքր տարիքէն։
Դոկտ. Համբարձումեան պատանի տարիքէն հետաքրքրութիւն ցոյց տուած է գրականութեան հանդէպ եւ գերազանգութեամբ ամբողջացուցած է երկրորդական ուսման տարիները։ Հետագային, գերազանցութեամբ ընդունուած եւ աւարտած է Երեւանի Բրուսովի անուան պետական լեզուաբանական համալսարանը, ուր երեսուն տարիներէ ի վեր կը դասաւանդէ իբր անգլերէն լեզուի եւ թարգմանութեան փրոֆէսոր։
Ամուսնացած է. ունի երկու զաւակ եւ երկու թոռ։
Փոքր տարիքին գրել սկսած է. գրութիւնները հրատարակուած են Գարուն ամսագրին եւ շարք մը այլ գրական մամուլներու մէջ։
Հեղինակ է յիսունէ աւելի յօդուածներու, թարգմանութեան յատուկ դասագիրքերու, պատմուածքներու եւ 18 գիրքերու, որոնցմէ են «Աստղակաթը», «Այրուած կամուրջների վրայով» (հիմնուած՝ հայ-ազերի յարաբերութիւններուն վրայ), «Նոյի թուի դարդ ու ցաւ», «Աստծոյ բնակեցրած երկրում», «Դուռը թակում են», եւայլն։
«Աստծոյ բնակեցրած երկրում» վէպը արժանացած է «Հայը 21-րդ դարասկիզբին» մրցոյթի մրցանակին։
Ունի նաեւ բազմաթիւ թարգմանութիւններ, օրինակ՝ ամերիկեան ժամանակակից աշխարհահռչակ գրող՝ Քըրթ Վոննէկութի Կապտամօրուսը վէպը։
Բանասիրական գիտութիւններու թեկնածուի աստիճանի աշխատութեան նիւթը կազմած է 19-րդ դարու անգլիացի հռչակաւոր բանաստեղծ՝ Բըրսի Շէլի։ Տիանա Համբարձումեան 2007 թուականին արժանացած է դոկտ. աստիճանին. հետազօտութիւնը հիմնուած է Ուիլիըմ Ֆոլքնըրի գրականութեան հայերէն թարգմանութեան լեզուաոճական յատկութիւններուն ուսումնասիրութեան վրայ։
Պատմուածքները թարգմանուած են 13 լեզուներու. Top 10 stories անգլերէն-հայերէն երկլեզու գիրքին թարգմանական աշխատանքը կատարած են իր նախկին ուսանողները, ինչ որ անկասկած մեծ գոհունակութիւն կը պարգեւէ հեղինակին։
2004-էն ի վեր, Հայաստանի գրողներու միութեան անդամ է։
Երբ հարց տուինք դոկտ. Համբարձումեանի, թէ նկատի առնելով իր կեանքը իբր դոկտ. փրոֆէսոր եւ իբր արձակագիր-թարգմանող, ի՞նչն է որ կը նախընտրէ, պատասխանը չզարմացուց մեզ։
Պարզապէս, «գրելը կեանքս է» կը բացատրէ Համբարձումեան, իբր փրոֆէսոր աշխատիլը՝ ապրուստի ճամբայ։
Համբարձումեանի ստեղծագործական երկերուն հիմը կը կազմէ մարդը. հայ եւ օտար գրականութիւնը, ինչպէս նաեւ կեանքը իր ելեւէջներով մեծ ազդեցութիւն ունեցած են գրողին վրայ։
Հայաստանի ներկայ իրավիճակը, տնտեսական մտահոգիչ կացութիւնը, անարդարութիւնը, եղծումը, արտագաղթը նիւթեր են, որոնք տեղ գտած են իր գիրքերուն եւ պատմուածքներուն մէջ։
Անդրադառնալով ժամանակակից հայ գրողներու, Համբարձումեան մեծ գոհունակութիւն կը զգայ Լեւոն Խեչոյեանի ու Հրանդ Մաթեւոսեանի նման գրողներու գրական ներկայութիւնը վայելած ըլլալուն համար։
Գրողներու շարքին ան կը նշէ նաեւ Գուրգէն Խանջեանի անունը, իր նշանաւոր «Հիւանդանոց» վէպը, որ ֆիլմի վերածուած է. նաեւ՝ արձակագիր, թարգմանիչ Ռուբէն Յովսէփեանը։
Գոհունակութիւն կը զգայ նաեւ երբ իր հրատարակած գիրքերը կը վաճառուին. ան ամենայն անկեղծութեամբ կ'արտայայտուի ըսելով, որ այն գրողներէն չէ, որոնք կը գրեն, եթէ նոյնիսկ կարդացող չունենան։ «Ես ընթերցող չունենամ, չեմ գրի»,- կ'ըսէ ան։
Թէեւ, ըստ Համբարձումեանի, տարիներու ընթացքին իր ստեղծագործութիւնները գրելաոճի փոփոխութիւններու ենթարկուած են. սա բնական է, սակայն գործերուն հիմքը միշտ կազմած է մարդը՝ իր շրջապատով. մուրացիկը, զինուորը, անիրաւուածը...։
Իննիսունական տարիներու ընթացքին, Հայաստանի տագնապալից օրերը ի հարկէ իրենց ազդեցութիւնը ունեցած են երկրին բոլոր խաւերուն վրայ։
Գալով երիտասարդ գրողներուն, կան տաղանդաւոր գրողներ այսօր, Հայաստանի մէջ, որոնք կը գրեն զիրենք յուզող նիւթերու մասին. բնական է որ որեւէ ստեղծագործող անպայմանօրէն կը զգայ իր միջավայրին ունեցած ազդեցութիւնը։ 
Անուններու շարքին մէջ կը յիշէ Արամ Պաչեան (Ծիտը), Հրաչ Սարիբէկեան (Երկուորեակների արեւը), Յուսիկ Արա...։
Սակայն գրողներուն պէտք է նեցուկ կանգնի պետութիւնը, կ'ըսէ Համբարձումեան։
Գրողը իր գիրքը հրատարակելու համար կրնայ դիմել պետական նպաստի, սակայն, անոր փոխարէն կը ստանայ իր հրատարակած գիրքէն երկու օրինակ. պատահած է որ յաւելեալ օրինակներու համար ինք անձամբ վճարած է։
Թարգմանական աշխատանքին անդրադառնալով, այլ անուններու կողքին, կը նշէ Սամուէլ Մկրտչեանի եւ Լիլիթ Գալստեանի անունները։
Հետաքրքրական էր լսել «գրական գործակալութիւն» կազմակերպութեան մասին, որուն հիմնադիրը իր նախկին աշակերտներէն է։
Գրողը երբ գիրք կը հրատարակէ, այդ գիրքը պէտք է ճանաչում գտնէ ոչ միայն իր անմիջական միջավայրին մէջ, այլ արտասահմանի մէջ եւ եթէ այս գործակալութիւնը այդ առիթները կ'որոնէ գիրք մը հանրաճանաչ դարձնելու համար, ուրեմն գրողի մը ուսերէն մտահոգութիւն մը կը նուազի այս պարագային։
Գիրք հրատարակելը մէկ բան, իսկ տարածելը՝ այլ։
Երկու պարագաներուն ալ, ըստ Համբարձումեանի՝ հայ գրողին պէտք է նեցուկ կանգնի պետութիւնը։
Երբ հարց տրուեցաւ, թէ ինչո՞ւ սփիւռքահայ գրողներու մասին խօսք չկայ այս ելոյթին, Դոկտ. Համբարձումեան կը պատասխանէ թէ ինք սփիւռքահայ գրողներու ծանօթ է եւ կրնայ խօսիլ այդ մասին, սակայն նիւթը Հայաստանի մէջ հայ գրականութեան իրավիճակին մասին է. ապա գովասանքով կ'արտայայտուի պոլսահայ բանաստեղծ՝ Զահրատին մասին, կը նշէ Յակոբ Խաչիկեանի անունը։
Դոկտ. Տիանա Համբարձումեանի Գանատա այցելութիւնը երկրորդ մասնակցութիւնն է միջազգային «գրող-բնակիչ» ծրագրին. առաջինը՝ Վիեննայի մէջ էր, ուր ան մնաց երկու ամիս 2011-ին։
2015-ի մարտ ամսուն ան հրաւիրուած է Միւնիխ՝ Գերմանիա լոյս տեսած «Հեռագիր ֆաթիմային» գրքի գերմաներէն թարգմանութեան առթիւ։
Դոկտ. Համբարձումեան իր զեկոյցը կ'աւարտէ «Դուռը թակում են» վէպի վերջաւորութենէն հատուածներ ընթերցելով։
Ապա, Համազգայինի Գանատայի Շրջանային Վարչութեան կողմէ Թամար Տօնապետեան Վազգէն Շուշանեանի «Ալեկոծ տարիներ» գիրքէն օրինակ մը կը նուիրէ իրեն. «Ալեկոծ տարիներ»ը Համազգայինի Գանատայի Շրջանային Վարչութեան «Օշական» մատենաշարի անդրանիկ հրատարակութիւնն է։
Հայ գրականութեան ներկայ իրավիճակին մասին կարելի էր շատ աւելին խօսիլ. անդրադառնալ հաւանաբար, թէ այսօրուան իրականութեան մէջ, հայ գրողը ինչպէ՞ս կը համեմատի անցեալ գրողներու հետ, ի՞նչ չափանիշներով կարելի է արժեւորել հայ գրողը այսօր. լեզուն ի՞նչ փոփոխութիւններ կրած է, գրելաոճը ինչպէ՞ս կը տարբերի, արձակ թէ չափածոյ՝ ի՞նչ ազդեցութիւն կրած է հայ գրականութիւնը իր շրջապատէն, ի՞նչ շրջանէ կ'անցնի այսօր ու վերջապէս, օտար գրականութիւնը հայերէնի թարգմանելը շատ բարի, սակայն ի՞նչ ընել, ինչպէ՞ս ընել որ հայ գրականութիւնը օտար միջավայրերու մէջ ճանաչում գտնէ եւ ինչո՞ւ ոչ հայ գրողը ըլլայ համաշխարհային մրցանակներու տիրացողը...։
Թամար Տօնապետեան-Գուզուեան
«Վէրք Հայաստանի. ողբ Հայրենասէրի» վէպի արեւմտահայերէնի վերածուած գիրքի շնորհահանդէս (Լիբանան)
Նախաձեռնութեամբ ՀԱՅՈԳԻ մատենաշարին եւ համատեղ կազմակերպութեամբ Համազգայինի «Վահէ Սէթեան» հրատարակչատան, «Ազդակ» օրաթերթի եւ ՀԱՅՈԳԻ մատենաշարին, Երկուշաբթի, 6 Յունիս 2011-ին` երեկոյեան ժամը 7:30-ին, «Ազդակ»ի «Փիւնիկ» սրահին մէջ տեղի ունեցաւ Խաչատուր Աբովեանի «Վէրք Հայաստանի. ողբ Հայրենասէրի» վէպի արեւմտահայերէնի վերածուած գիրքին շնորհահանդէսը:
Բացման խօսքը արտասանեց Յակոբ Հաւաթեան, որ դիտել տուաւ, որ 12 տարուան ընդհատումէ ետք, ՀԱՅՈԳԻ մատենաշարը դարձեալ ինքզինք կը դնէ հայ գիրի ու գրականութեան տարածման եւ հարստացման պատնէշի առաջին դիրքերուն վրայ, այս անգամ եզակի ու պատգամող նախաձեռնութեամբ մը Խաչատուր Աբովեանի «Վէրք Հայաստանի» գիրքի արեւմտահայերէն տարբերակը վերահրատարակելով:
ՀԱՅՈԳԻ մատենաշարի նախաձեռնող, հիմնադիր եւ պատասխանատու Խաժակ Գալուստեան ի տես այն երեւոյթին, որ ընթերցանութեան նահանջը կը սպառնայ հայ լեզուին ու մշակոյթին, յանդուգն քայլով մը կ՚որոշէ այս գիրքը հրապարակ դնել 2500 թղթակազմ ու լաթակազմ տպաքանակով», հաստատեց Հաւաթեան:
Այս առիթով ան «Ազդակ»ի ու Համազգայինի «Վահէ Սէթեան» հրատարակչատան անունով յարգանքի զգացումներ արտայայտեց հանդէպ ՀԱՅՈԳԻ մատենաշարի խորհուրդին մաս կազմած եւ նորահաս սերունդներու հայեցի ու գաղափարական կազմաւորման մէջ իրենց վաւերական դրոշմը ձգած երկու նուիրեալներու` վաստակաւոր մանկավարժ, դաստիարակ, տնօրէն Մանուշակ Պոյաճեանին եւ խոհուն մտաւորական, հրապարակագիր, հայ կեանքին մէջ գաղափարական հարուստ շտեմարան կառուցած Վազգէն Էթիեմեզեանին:
Օրուան առաջին բանախօսն էր գիրքի խմբագիր եւ արեւմտահայերէնի վերածումը կատարած տոքթ. Արմենակ Եղիայեան, որ խօսեցաւ տարուած աշխատանքին դիմաց ցցուած դժուարութիւններուն մասին:
Ան նախ նշեց, որ թէեւ Խաչատուր Աբովեանի անձին ու ճակատագիրին նկատմամբ մեծ համարում ունեցած է հայութիւնը, սակայն անոր գործերը ընթերցելը դժուար եղած է, որովհետեւ անոր լեզուն մատչելի չէ եղած արդի արեւմտահայերէն օգտագործողներուն:
Ա. Եղիայեան դիտել տուաւ, որ գիրքի արեւմտահայերէն վերածումին ընթացքին հարկ եղած է թարգմանել 2000 բառեր, որոնցմէ ոմանք ոսկեդարեան բառեր եղած են ու ժամանակի ընթացքին աղաւաղուած են այնքան, որ այսօր ամբողջովին անհասկնալի են, ուրիշ բառերու խումբ մը նուազ աղաւաղումներ կրած է, սակայն մատչելի չէ, այլ խումբ մը բառեր բարբառային են, իսկ անհասկնալի բառերուն ճնշիչ մեծամասնութիւնը թրքերէն բառերն են, կան նաեւ պարսկերէն բառեր:
Ան նաեւ անդրադարձաւ քերականական օրէնքներու եւ երեւոյթներու, դարձուածքաբանութիւններու, որոնք ներկայի դրութեամբ անհասկնալի կը թուին, որովհետեւ անոնք օրին մշակուած եւ գործածուած են տուեալ հաւաքականութեան համար, անոր մտածելակերպով եւ կանոններով:
Իր խօսքը եզրափակելով ան կոչ ուղղեց` քաջալերելու ընթերցանութիւնը յատկապէս աշակերտներուն մօտ, որովհետեւ դպրոցական տարիներուն է, որ մարդ ամէնէն աւելի կը կապուի գիրքին, որ մեծ դերակատարութիւն ունի ազգային դիմագիծի պահպանման մէջ:
Վերջին բաժինով ան շնորհակալութիւն յայտնեց այս աշխատանքին նախաձեռնողին, նաեւ բոլոր անոնց, որոնք իրենց ներդրումը ունեցան նման ծրագիրի մը իրականացման իմաստով:
Ապա Հեղնար Եղիայեան ընթերցեց հատուածներ արեւմտահայերէնի վերածուած «Վէրք Հայաստանի. ողբ հայրենասէրի» գիրքէն:
Երկրորդ բանախօսն էր հայրենի գրականագէտ, արուեստաբան փրոֆ. Երուանդ Տէր Խաչատուրեան, որ շեշտը դրաւ նման գիրք մը արեւմտահայ ընթերցողին մատչելի դարձնելու կարեւորութեան վրայ` հաստատելով, որ նման նախաձեռնութիւն մը իսկապէս պատմական է, նաեւ պատմական է շնորհահանդէսը:
Անոր համաձայն, այսպիսով ժամանակակից մարդը հաղորդակցութեան մէջ կը մտնէ մեր մեծ դէմքերէն Խաչատուր Աբովեանի հետ, որ իր կեանքով ու ճակատագիրով խորհրդանիշն է հայ ժողովուրդի ճակատագիրին, եւ որ օրին յատուկ լեզու ստեղծած է իր ապրած ժամանակաշրջանը ներկայացնելու, նաեւ այդ գրականութիւնը այն օրերուն ապրող մարդոց մատչելի ու հարազատ դարձնելու համար:
Ե. Տէր Խաչատուրեանի համաձայն, Խ. Աբովեան այս գործը իր լրումին հասցնելէ ետք յայտարարած է, որ ինք իր գերագոյն նպատակը իրագործած է` հիմքը դնելով հայ գրականութեան մէջ շարունակուող շառաւիղի մը:
Հայրենի գրականագէտը հաստատեց, որ այս գիրքը լոկ վէպ մը չէ, այլ յատուկ իմաստ, արժէք եւ խորհուրդ ունի, որովհետեւ նիւթը ժողովուրդն է, կեանքը անոր կեանքն է, հասկնալի է ժողովուրդի բոլոր խաւերուն եւ հերոսները այդ հաւաքականութեան կը պատկանին:
Անոր համաձայն, «Վէրք Հայաստանի. ողբ հայրենասէրի» գործով Աբովեան շառաչող տարերգ ստեղծած է` ներառելով մեր կեանքի անցեալի պատմութիւնը եւ հասնելով մինչեւ ապագայ:
Գիրքը լուսաւոր ջահի նման վառեցաւ եւ մինչեւ այսօր կը շարունակէ լուսաւորել, անոր հետ առնչուելով մարդ կը մաքրուի եւ գիրքի ընթերցման աւարտին ան ինքնաբերաբար ուրիշ մէկը կը դառնայ, յայտնեց Ե. Խաչատուրեան` հաստատելով, որ այս գիրքը արեւմտահայերէնի վերածուած ամբողջական առաջին հրատարակութիւնն է:
Իր խօսքի աւարտին ան շնորհաւորեց տարուած աշխատանքը:
Ձեռնարկէն ետք տոքթ. Արմենակ Եղիայեան եւ փրոֆ. Երուանդ Տէր Խաչատուրեան մակագրեցին գիրքերէն օրինակներ:
Արցախեան պայքարին նուիրուած ձեռնարկ՝ Դամասկոսի մէջ
Համազգայինի «Լ.Շանթ» Մասնաճիւղին կազմակերպութեամբ, Ուրբաթ, 16 Հոկտեմբեր 2020-ի երեկոյեան ժամը 7։00-ին տեղի ունեցաւ Արցախեան պատերազմի վերջին իրադարձութիւններուն մասին դասախօսական երեկոյ «Ահարոնեան» կեդրոնէն ներս։
Ձերնարկին ներկայ էին «Ահարոնեան» կեդրոնի վարչութեան անդամներ, քոյր միութիւններու ներկայացուցիչներ եւ դամասկահայ հոծ բազմութիւն մը։
Բարի գալուստի խօսքով հանդէս եկաւ վարչութեան անդամ Մարալ Գաթըգլեան, որ հրաւիրեց ներկաները մէկ վայրկեան յոտնկայս լռութեամբ յարգելու յիշատակը Արցախի ազատութեան ճանապարհին վրայ իրենց կեանքը նուիրաբերած նահատակներուն եւ ամբողջական զօրակցութիւն յայտնելու Հայաստանի եւ Արցախի Հանրապետութեանց, որմէ ետք Հայաստանի քայլերգով ընթացք առաւ ձեռնարկը։
Մտաւորական, մշակութային եւ հանրային գործիչ Գէորգ (Ճորճ) Աբէլեանին նուիրուած յիշատակի երեկոյ (Լիբանան)
Կազմակերպութեամբ Համազգայինի Լիբանանի Շրջանային Վարչութեան եւ «Ազդակ» օրաթերթին, Երկուշաբթի, 30 Յունուար 2012-ին, երեկոյեան ժամը 8:00-ին, «Ազդակ»-ի «Փիւնիկ» սրահին մէջ տեղի ունեցաւ բազմավաստակ մտաւորական, մշակութային եւ հանրային գործիչ Գէորգ (Ճորճ) Աբէլեանի յիշատակի երեկոն` ներկայութեամբ ընտանեկան պարագաներուն, պատկան մարմիններու եւ միութիւններու ներկայացուցիչներուն, արուեստագէտներու եւ արուեստասէրներու:
Հանդիսութեան բացման խօսքը կազմակերպիչներուն անունով արտասանեց տոքթ. Սեպուհ Մանճեան, որ նշեց, թէ Աբէլեան մնայուն ու ամբողջական, երազ ու տեսլական ունեցող գլխագիր մարդ մըն էր, որ ազնուական եւ վաւերական իմաստով ամբողջական հայ էր:
Ան շեշտեց, որ Գէորգ (Ճորճ) Աբէլեան գաղափարի, հաւատքի, նուիրումի եւ խոնարհութեան լոյսի պէս պայծառ ու տաք հեզահամբոյր ուսուցիչ մըն էր, որ այս աշխարհէն հրաժեշտ տուաւ անաւարտ երազներով` միշտ մնալով կեանքի կենդանի օրինակ իր ցկեանս ներկայութեամբ:
Գէորգ (Ճորճ) Աբէլեանին կենսագրականը ներկայացնող սահիկներու ցուցադրութենէն ետք, օրուան առաջին պատգամը փոխանցեց Եսայի Հաւաթեան, որ ներկայացուց «Գէորգ (Ճորճ) Աբէլեան` մարդը» նիւթը: Հաւաթեան յայտնեց, որ Աբէլեան ունէր աշխատանքի ընդարձակ ծիրեր, որոնց մէջ արձանագրած էր մեծ յաջողութիւններ:
Ան ըսաւ, որ Աբէլեան ուսուցիչ էր, լրագրող, յօդուածագիր, մտաւորական, միութենական, ինչպէս նաեւ ունէր կուսակցական եւ եկեղեցական գործունէութիւն:
Ան շեշտեց, որ Աբէլեան ոգիով եւ սրտով մասնակցած է Մուսա լերան հերոսամարտին նուիրուած բոլոր տօնախմբութիւններու կազմակերպական աշխատանքներուն:
Օրուան երկրորդ պատգամը փոխանցեց Խաչիկ Տէտէեան, որ ներկայացուց «Գէորգ (Ճորճ) Աբէլեան` գրողը» նիւթը:
Ան ըսաւ, որ Աբէլեան երգիծագիր մըն է «Ձիւնական» գրչանունով` երգիծական սլաքներով, սուր ու դիպուկ նշմարներով եւ սրտցաւ հայու հոգին խռովեցնող ցեղի մը յոռի բարքերուն համար տագնապներով:
Տէտէեան նշեց, որ Աբէլեանի սիրտը կը բաբախէ հայրենիքի տագնապներով, հարցերով եւ առօրեայով:
Աբէլեանի մահով լիբանանահայ մամուլը կորսնցուց իր վաւերական ու յախուռն գրիչներէն մէկը, որ աւելի քան քառասուն տարի պատնէշի վրայ էր` միշտ հաւատարիմ իր սկզբունքներուն եւ գաղափարներուն եւ խորապէս համոզուած հայ մամուլի դաստիարակիչ դերին:
Ան նշեց, որ Մեծ եղեռնէն վերապրածներու եւ անոր շարաւիղներու կրկնակի նահատակութեան պատմութիւնն էր անոր պատմութիւնը, սրտաճմլիկ, ահաւոր, բայց` իրական:
Հանդիսութեան գեղարուեստական յայտագիրով ելոյթ ունեցան Զաքար Քէշիշեան (սրինգ, շուի) եւ Տաթեւիկ Արթինեան (դաշնակ), որոնք ներկայացուցին երկու նուագներ, մինչ Իրմա Տէտէեան ընթերցեց հեղինակի գրութիւններէն հատուած մը:
Գէորգ-Ճորճ Աբէլեանի նուիրուած յիշատակի ձեռնարկ (Քեսապ)
Կազմակերպութեամբ Համազգայինի Քեսապի «Համօ Օհանջանեան» մասնաճիւղի վարչութեան, Կիրակի, 5 Փետրուար 2012-ին, կէսօրուան ժամը 12:00-ին, «Սահակեան» սրահին մէջ տեղի ունեցաւ հրապարակագիր, վաւերագրող, արձակագիր Գէորգ-ճորճ Աբէլեանի յիշատակին նուիրուած կոկիկ ձեռնարկ մը՝ Քեսապի Հայ առաքելական եւ աւետարանական համայնքներու հոգեւորականներուն, գրասէր հայրենակիցներու ու հարազատներու ներկայութեամբ:
Համազգայինի Քեսապի «Համօ Օհանջանեան» մասնաճիւղի վարչութեան անունով բացման խօսքը արտասանեց Վարդենի Դանիէլեան, որ շեշտեց ձեռնարկի կազմակերպման շարժառիթն ու կարեւորութիւնը, յայտնելով թէ՝ վարչութիւնը ձեռնարկը կազմակերպած է յարգանքի, պարտքի եւ գնահատանքի մղումներէ թելադրուած, եւ ոչ թէ լոկ ընկալեալ սովորութիւն մը (մահուան քառասունքի առիթ) յարգած ըլլալու պարտաւորութեամբ: Որովհետեւ Գէորգ-Ճորճ Աբելեան կէս դար անընդմէջ իր կեանքը նուիրած է հայ գիրին ու գրականութեան՝ իր ետին թողելով հայ դպրութեան ծառայելու օրինակ մը եւ գրչի վաստակ մը:
Բացման խօսքէն ետք Մեղրի Աբէլեան ներկայացուց Գէորգ-Ճորճ Աբելեանի կենսագրութիւնը, մինչ պաստառի վրայ կը ցուցադրուէին խօսքին համապասախան դրուագներ Աբելեանի գրական գործունէութենէն:
Քեսապի Ազգ. Ուսումնասիրաց Միացեալ ճեմարանի միջնակարգ բաժնի հայերէնի ուսուցչուհի Սիլվի Աբէլեան-Ճղլեան ներկայացուց գրագէտն ու անոր գործերը, որմէ ետք Անի Աբէլեան ընթերցեց հատուած մը «Աննա Հարսը» վէպէն:
Յաջորդեց գեղարուեստական յայտագիր. Քեսապի Ազգ. Ուսումնասիրաց Միացեալ ճեմարանի ԺԱ. կարգի աշակերտուհի Վանա Դանիէլեան ասմունքեց Վ. Թէքէեանի «Հաշուեյարդար»ը, իսկ Կարօ Չերչիկեան սրինգի վրայ նուագեց «Վէրքերով լի»: 
Վերջին խօսք առնողը եղաւ Նշան Պասմաճեան, որ լայն գիծերու մէջ արժեւորումը կատարեց Գէորգ-Ճորճ Աբելեանի գրական վաստակին:
Աչքառու էր բեմին եւ սրահին միջեւ ներդաշնակ հաղորդակցութիւնը՝ համահունչ ձեռնարկի բնոյթին:
Քեսապցիներ, որոնք պայմաններու բերումով չէին կրցած ներկայ գտնուիլ Գէորգ-Ճորճ Աբելեանի յուղարկաւորութեան, այս ձեռնարկին ընդմէջէն յարգանքի իրենց տուրքը (անկասկած ոչ վերջինը) մատուցեցին իրենց գրագէտ հայրենակիցին, որ Քեսապ չապրելով հանդերձ, Քեսապն ու քեսապցին իր գրականութեան նիւթ դարձուցած է հարազատ անկեղծութեամբ:
Օրուան մեծ ներկան Գէորգ-Ճորճ Աբելեանն էր. ոգեղէն ներկայութիւն մը՝ առինքնող ու բարի, պարզ ու անկեղծ:
Ձեռնարկի ամբողջ տեւողութեան մեծ պաստառին նկարը աւելիով կը շեշտէր ատիկա: Իսկ սրահին մուտքին անոր գիրքերը վաւերական փաստն էին գրագէտի անկորնչելի վաստակին:
Ձեռնարկը փակուեցաւ Արժ. Տէր Միւռոն քհնյ. Աւետիսեանի գնահատական եւ շնորհակալական հակիրճ խօսքին յաջորդած պահպանիչով:
Համազգայինի Քեսապի «Համօ Օհանջանեան» մասնաճիւղի վարչութիւն
Սարգիս Կիրակոսեանի յիշատակին նուիրուած ձեռնարկ (Լիբանան)
Համազգայինի Լիբանանի Շրջանային վարչութեան կազմակերպութեամբ, Կիրակի, 30 Օգոստոս 2015-ին Անթիլիասի կաթողիկոսարանի «Կիլիկիա» թանգարանին մէջ տեղի ունեցաւ Սարգիս Կիրակոսեանի յիշատակին նուիրուած ձեռնարկ` հանգուցեալի մահուան քառասունքի հոգեհանգստեան պաշտօնէն անմիջապէս ետք` ներկայութեամբ անոր ընտանեկան պարագաներուն, հարազատներուն, ազգային, միութենական ներկայացուցիչներու եւ ընկերներու:
Սարգիս Կիրակոսեանի յիշատակին նուիրուած ձեռնարկի բացման խօսքը արտասանեց Իրմա Տէտէեան:
Ան յայտնեց, որ յուշ-հանդիպումը կը զուգադիպի Սարգիս Կիրակոսեանի մահուան քառասունքին եւ կը համախմբէ անոր անձը, գաղափարը, վաստակը յարգող բարեկամ ծանօթներ, ապա աւելցուց, որ Սարգիս Կիրակոսեանի անդարձ մեկնումով լիբանանահայ մեծ ընտանիքը կորսնցուց սփիւռքահայ բանաստեղծ մը, գրականագէտ մը, կրթութեան եւ մշակոյթի մշակ մը, խմբագիր մը, հայոց լեզուի, զոր կը խնամէր բծախնդրութեամբ ու սիրով, մեծ պաշտպան մը, կորսնցուց վաստակաւոր ուսուցիչ մը:
Սարգիս Կիրակոսեան մեկնեցաւ այս աշխարհէն վաղաժամ մահով մը` շատ ծրագիրներ ու գործ կիսատ ձգած: Մեզի մնաց եւ պիտի մնայ անոր վառ յիշատակը:
Ի. Տէտէեան հաստատեց, որ լիբանանահայ գաղութը երախտագիտութեամբ անոր վաստակը պիտի արժեւորէ ու ապրեցնէ:
Բացման խօսքէն ետք հայր Վահրիճ վրդ. Ղարախանեան ապրումով ասմունքեց Սարգիս Կիրակոսեանի գրական անդաստանէն բանաստեղծութիւններ:
Ապա Աւետիս Ագրապեան մեկնաբանեց «Երբ ալեկոծ» երգը` դաշնակի ընկերակցութեամբ Յարութիւն Մկրտիչեանի:
Համազգայինի «Գլաձոր» մասնաճիւղի Գրասէրներու Խմբակի հաւաքը նուիրուած գրագէտ Գէորգ Աբէլեանի (Գանատա)
Դժուար է հաւատալ, թէ արդէն չորս տարիներ անցած են այն օրէն, երբ Համազգայինի Գրասէրներու Խմբակի անդամ Ռազմիկ Մնացականեան կը ներկայացնէր Խմբակի առաջին հաւաքին նիւթը՝ Վահան Տէրեան, 19 Փետրուար, 2012ին։
Քիչեր համոզուած էին, որ Հաւաքներու շարքը կրնայ գոյատեւել. շատեր դիտել կու տային, որ այսօրուան երիտասարդը գրականութեամբ չէ հետաքրքրուած, լեզուն դժուար կը հասկնայ եւ որ մեր գրականութեան մէջ շօշափուած նիւթերը ընդհանրապէս մատչելի չեն այսօրուան երիտասարդին։
Ի հարկէ, այս բոլորը կրնան ճիշդ ըլլալ. սակայն, բնաւ պատճառ պէտք չէ ըլլան չփորձելու, ջանք չթափելու, երբ նպատակին՝ հայ երիտասարդին եւ հայ գրականութեան միջեւ կամուրջ ստեղծելու կարեւորութեան հաւատացողը կայ։
Տէրեանէն անցանք դէպի Հ. Սահեան, Ա. Ահարոնեան, Սիամանթօ, Ա. Ծառուկեան, Գ. Էմին, Պ. Դուրեան, Յ. Թումանեան, Յ. Շիրազ, Վ. Դաւթեան, Գ. Զօհրապ, Յ. Պարոնեան, Զ. Եսայեան, Զ. Ասատուր, Ջիվանի, Վ. Շուշանեան, Դ. Վարուժան, Ռուբէն Զարդարեան.... շարքը երկար է գրողներուն, որոնց ստեղծագործութիւններն ու գրական յատկանիշները ներկայացուցին գաղութիս գրասէրներ երիտասարդները, անցած երեսունհինգ հաւաքներուն ընդմէջէն, մերթ ընդ մերթ մասնակից դարձնելով նաեւ մեր խոստմնալից փոքրերը։
Զրուցեցինք բազմաթիւ նիւթերու շուրջ, ներառեալ՝ հայ լեզուի անցեալը, ներկան ու ապագան եւ այսպէս, Հաւաքները իրենց թեւերը լայն բացին, ընդգրկելու համար մեր գրականութեան բոլորը խաւերը՝ արեւմտեան, արեւելեան թէ սփիւռքեան։
Համազգայինի Գլաձոր մասնաճիւղի Գրական յանձնախումբի կազմակերպութեամբ, Կիրակի, 13 Մարտ 2016-ի յետմիջօրէին ծայր առաւ Համազգայինի Գրասէրներու Խմբակի հինգերորդ տարեշրջանի առաջին Հաւաքը, իբր նիւթ ունենալով Գրող եւ ուսուցիչ՝ Գէորգ Ճորճ Աբէլեան (1941-2011)։
Աբէլեան կու գար Քեսապէն, իրեն հետ բերելով նաեւ Այնճարի շունչը. զարմանալի չէր ուրեմն, որ ութսունէ աւելի ներկաներուն մեծամասնութիւնը Քեսապէն կամ Մուսա Տաղէն սերած գրասէրներ էին, որոնց մէջ էր այս առիթով Թորոնթօ ժամանած հեղինակին քոյրը՝ Անահիտ Աբէլեան Թութիկեան։ 
Ներկայացնողն էր Թորոնթոյի ծնունդ,. ՀՕՄի Ամէնօրեայ Վարժարանը յաճախած, ՀՄԸՄի Թորոնթոյի մասնաճիւղի Խմբապետուհի եւ երկարամեայ անդամ Համազգայինի «Էրեբունի» Պարախումբին՝ Ռուպինա Սարգիսեան։
Ռուպինա ուսում ստացած է Թորոնթոյի համալսարանին մէջ եւ մօտ ապագային խօսելավարժութեան (speech therapy) պիտի հետեւի. ծնողքը կու գան Քեսապէն։
Աստուածաշունչի առաջին հայերէն տպագրութեան 350ամեակի տօնակատարութիւն Սիտնիի մէջ
Համագործակցութեամբ Աւստրալիոյ եւ Նոր Զելանտայի Հայոց Թեմի Առաջնորդարանին եւ Համազգայինի Շրջանային Վարչութեան եւ անոր Գրական Գեղարուեստական Յանձնախումբին, Սիտնիի մէջ, Ապրիլ-Մայիս ամիսներուն նշուեցաւ Աստուածաշունչի առաջին Հայերէն տպագրութեան 350ամեակը:
Այս յատուկ առիթով որպէս գլխաւոր բանախօս հրաւիրուած էր Հայաստանի Ազգային Գրադարանի Տնօրէն Դոկտ. Տիգրան Զարգարեանը:
28 Ապրիլին, հովանաւորութեամբ Թեմի Առաջնորդ Գերշ. Տէր Հայկազուն Եպս Նաճարեանի եւ ի ներկայութեան Ազգային մարմիններու ներկայացուցիչներու եւ հարիւրէ աւելի հայորդիներու, տեղի ունեցաւ առաջին ձեռնարկը Րայտ արուարձանի Արուեստի Վարժարանի սրահին մէջ, հանդիսավարութեամբ Լիլիք Կոտոյեանի:
Բացման եւ բարի գալուստի խօսք արտասանեց Համազգայինի Շրջանային վարչութեան Ատենապետ Վիգէն Գալլօղլեան: ՀՀ Սփիւռքի նախարաի խորհրդատու Հանրիէթ Անդրիասեան կարդաց նախարարուհի Հրանուշ Յակոբեանի շնորհաւորանքի խօսքը:
Ի գործ դրուեցաւ գեղարուեստական յայտագիր, ասմունք՝ Գօլստըն Ճեմարանի ուսանող Ճորճ Շիշոյեանի կողմէ, շարականներու երգեցողութիւն Ս. Յարութիւն Եկեղեցւոյ Քառասուն մանկանց Երգչախումբի անդամներու կողմէ (Լիլիթ Մինասեան, Գայանէ, Արգինա եւ Նանոր Մուրատեաններ, Մարինէ եւ Ասպետ Անուշեան, Պօղոս Քէլէշեան), ղեկավարութեամբ Վարդան Սրկ. Էլմասեանի:
Ալէքս Սահակեանի դասաւորումով նուագուեցան Կոմիտասի ստեղծագործութիւններէն, Քանոն՝ Լուսիկ Թովմասեան, Թաւջութակ՝ Նաթալի Մինասեան եւ Դաշնամուր՝ Ալէքս Սահակեան:
Իր բանախօսութեան մէջ Դոկտ.. Զարգարեան տուաւ ընդհանուր ծանօթութիւն Հայ տպագրութեան մասին եւ մասնաւորեց Աստուածաշունչի տպագրութիւնը որպէս կարեւոր ազգային եւ միջազգային իրադարձութիւն:
Ուղղուած բազմաթիւ հարցումներուն դասախօսը տուաւ սպառիչ պատասխաններ եւ բաւարարեց ներկաները:
Փակման Խօսք եւ Աղօթքը կատարեց Գերաշնորհ Սրբազան Հայրը:
Կազմակերպիչներու կողմէ պատրաստուած էր հնատիպ գիրքերու ցուցահանդէս, որ մեծ հետաքրքրութիւն ստեղծեց ներկաներուն մօտ:
Մայիս 3-ի երեկոյեան տեղի ունեցաւ երկրորդ ձեռնարկը Նիւ Սաութ Ուէյլզ նահանգի խորհրդարանի սրահներէն մէկուն մէջ հիւրընկալութեամբ նահանգապետուհի Գլատիս Պէրէճիքլեանի:
Ներկայ էին Հայկական կազմակերպութիւններու ներկայացուցիչները եւ աւելի քան վաթսուն ոչ հայ հիւրեր՝ բարձրաստիճան կղերականներ, քաղաքական անձեր, իրաւաբաններ եւ Հայ ու Աւստրալական մամուլի պատասխանատուներ:
Հանդիսավարն էր Վիգէն Գալլօղլեան, որ իր բացման խօսքին մէջ տուաւ հակիրճ տեղեկութիւն Հայկական տպագրական մշակոյթին մասին: 
Նահանգապետուհի Գլատիս Պէրէճիքլեան ողջունելէ ետք ներկաները հպարտանքով անդրադարձաւ 350ամեայ Հայ առաջին Աստուածաշունչին կարեւորութեան ապա ներկայացուց բանախօս Դոկտ. Զարգարեանը:
Դոկտ. Զարգարեան անգլերէն լեզուով իր բանախօսութեան ընթացքին շեշտը դրաւ 5000 օրինակով Ոսկան Երեւանցիի Ամսթերտամի մէջ տպած առաջին Հայերէն Աստուածաշունչի կարեւորութեան վրայ, վեր առաւ Երեւանցիի զոհողութիւնը եւ Ամսթերտամի խաղացած կարեւոր դերը անոր յաջողութեան մէջ:
Եզրափակիչ խօսքերուն մէջ Սրբազան հայրը շնորհակալութիւն յայտնեց Նահանգապետուհիին եւ ներկաներուն, անոնց տուած կարեւորութեան այս պատմական իրադարձութեան:
Հանդիսութեան աւարտին Սրբազան Հայրն ու Դոկտ.. Զարգարեան պատուեցին Նահանգապետուհի Պէրէճիքլեանը «Յակոբ Մեղապարտ» շքանշանով եւ Խորհրդարանի գրադարանին նուիրեցին Հրայր Բազէի Խաչքար պատկերազարդ ծաւալուն գիրքը: 
Կողքի սրահին մէջ տեղի ունեցաւ ցուցահանդէս հնատիպ գիրքերուն եւ հիւրասիրութիւն, որուն ընթացքին ներկաները մօտէն ծանօթացան Ազգային Գրադարանի գործունէութեան ինչպէս նաեւ Հայ Առաքելական եկեղեցւոյ եւ Համազգայինի առաքելութեանց:
Այս առիթով հրատարակուեցաւ գրքոյկ մը Հայերէնով եւ Անգլերէնով, նուիրուած Հայ տպագրութեան ընդհանրապէս եւ Աստուածաշունչի տպագրութեան մասնաւորապէս որ ցրուուեցաւ երկու ձեռնարկներու մասնակից բոլոր ներկաներուն:
Մայիսի 7-ին, կազմակերպութեամբ Հայ համալսարանականներու Միութեան տեղի ունեցաւ «Երիտասարդութիւնը կը հանդիպի Դոկտ. Տիգրան Զարգարեանի Հետ» ձեռնարկը Ս. Յարութիւն եկեղեցւոյ Էտկարեան սրահին մէջ մասնակցութեամբ հայկական երիտասարդական չորս կազմակերպութիւններէ մօտ քառասուն անդամներու, հանդիսավարութեամբ Թամարա Կոտոյեանի:
Դոկտ. Զարգարեան անգլերէն լեզուով ներկայացուց իր նիւթը, որուն մասին եղան բազմաթիւ հարցումներ:
Քաջալերելի երեւոյթ էր Հայ ուսանող երիտասարդութեան ցուցաբերած հետաքրքրութիւնը Հայկական տպագրութեան արուեստին եւ պատմութեան:
Սրբազան հայրը իր գոհունակութիւնը յայտնեց երիտասարդական այս համախմբման համար եւ դրուատեց ներկաներու մասնակցութիւնը այս կարեւոր ձեռնարկին:
Դոկտ. Զարգարեան իր Սիտնի կեցութեան ընթացքին այցելեց Աւստրալիոյ Ազգային Գրադարան, Քանպերա, ինչպէս նաեւ Նիւ Սաութ Ուէյլզի Գրադարան, ուր ծանօթացաւ այնտեղ պահուած հայերէն թէ օտար լեզուներով հրատարակութեանց եւ հրապարակուած թերթերուն: Դոկտ. Զարգարեան զոյգ գրադարաններուն մէջ ծանօթացաւ հնատիպ որոշ գիրքերու, որոնց օրինակները Հայաստանի Ազգային Գրադարանին մէջ չկան:
Երեք գրադարանապետները որոշեցին համագործակցիլ եւ զարգացնել գրադարաններու փոխ յարաբերութիւնը:
Դոկտ. Զարգարեան նաեւ կարողացաւ Սիտնիի Հայ համայնքի անդամներէն Ազգային Գրադարանին համար ապահովել Աւստրալիա թէ այլուր հրատարակուած գիրքեր ու հրապարակուած մամուլ:
Ան նաեւ այցելեց Հայկական ամէնօրեայ ՀԲԸՄ Ալեքսանտր Վարժարան եւ Համազգային Գօլստըն Ճեմարան, ինչպէս նաեւ՝ Թումանեան եւ Ալեք Մանուկեան Շաբաթօրեայ վարժարաններ, ուր տեղի ունեցան հանդիպումներ տնօրէններուն, ուսուցչական կազմերուն եւ աշակերտութեան հետ:
Հիւր բանախօսը մանրամասն բացատրութիւն տուաւ Ազգային Գրադարանի ծաւալած գործունէութեան մասին, ստեղծելով մեծ հետաքրքրութիւն:
Դոկտ. Զարգարեան հարցազրոյցներով ելոյթ ունեցաւ Հայ Եկեղեցւոյ Ձայն եւ Արմէնիա Ռատիօկայաններէն:
350ամեակի նուիրուած բոլոր ձեռնարկները յաջողութեամբ պսակուեցան շնորհիւ տիրող համագործակցութեան ոգիին եւ ճշգրիտ կազմակերպութեան:
Նոր մահացած այնճարցի արուեստագէտներու` Յարութիւն Վրդ. Պզտիկեանի, Տոքթ. Արթօ Նիքոլեանի եւ Վրէժ Թասլաքեանի գեղանկարչական գործերու ցուցահանդէս (Լիբանան)
Հովանաւորութեամբ ՀՅԴ «Կարմիր լեռ» կոմիտէի դաստիարակչական յանձնախումբին, կազմակերպութեամբ Համազգայինի «Պարոյր Սեւակ» մասնաճիւղին եւ գործակցաբար «Այնճար արթ կելըրի»-ին, Հինգշաբթի, 9 Սեպտեմբեր 2021-ին, երեկոյեան ժամը 8:00-ին «Սարգիս Զէյթլեան» ժողովրդային տան «Մովսէս Տէր Գալուստեան» սրահին մէջ տեղի ունեցաւ մուսալեռցի նորոգ հանգուցեալ արուեստագէտներու` Յարութիւն վրդ. Պզտիկեանի, տոքթ. Արթօ Նիքոլեանի եւ Վրէժ Թասլաքեանի յիշատակին գեղանկարչական ցուցահանդէսը:
Բացման խօսքով հանդէս եկաւ Նաթալի Տէր Ստեփանեան-Քենտիրճեանը, որ Համազգայինի «Պարոյր Սեւակ» մասնաճիւղին եւ «Այնճար արթ կելըրի»-ի անունով բարի գալուստ մաղթեց եւ խնդրեց մէկ վայրկեան յոտնկայս յարգել նորոգ հանգուցեալ մուսալեռցի երեք արուեստագէտներուն յիշատակը:
Ապա ան յայտնեց, որ Այնճարի հիմնադրութեան 80-ամեակի առիթով տէր եւ տիկին Կայծակ եւ Ծովիկ Զէյթլեաններ նախաձեռնողը եղան ստեղծելու եւ քաջալերելու մուսալեռցի արուեստագէտները` անոնց տրամադրելով եւ հանրութեան ներկայացնելով բարենպաստ արուեստի միջավայր մը, սատար հանդիսանալով Այնճարի կրթական հաստատութիւններուն:
Ն. Քենտիրճեան իր խօսքը եզրափակեց` ըսելով, որ սրահին մէջ ներկայացուած հաւաքական նկարչական գործերը կը պատկանին մուսալեռցի 20 արուեստագէտներու:
Համազգայինի Սան Ֆրանսիսքոյի «Նիկոլ Աղբալեան» մասնաճիւղի կազմակերպած յաջող ցուցահանդէսը (ԱՄՆ)
Համազգայինի Սան Ֆրանսիսքոյի «Նիկոլ Աղբալեան» մասնաճիւղի արուեստի յանձնախումբը ամիսներէ ի վեր լծուած էր իր տեսակին մէջ եզակի ցուցահանդէսի մը պատրաստութեան աշխատանքներուն:
«Ուղեւորութիւն հայկական գեղանկարչութեան ընդմէջէն» կոչուող այս ցուցահանդէսին իւրայատկութիւնը կը կայանար անոր մէջ, որ 1800-էն 2000 երկարաձգուող ժամանակաշրջանին ապրած եւ ստեղծագործած արժէքաւոր արուեստագէտներու գործերը համակարգչային հեռարձակմամբ ցուցադրուած էին մեծ պաստառներու վրայ:
Ցուցահանդէսին բացումը տեղի ունեցաւ 16 նոյեմբեր 2019-ին, ժամը 7:00-ին, Սան Ֆրանսիսքոյի Խաչատուրեան Կեդրոնին մէջ:
Հոծ եւ խանդավառ բազմութիւն մը ներկայ էր:
Վարդգէս Սուրէնեանցի «Ֆիրտուսին իր Շահնամէն կը կարդայ» գործին պարսկական մանուածապատ գորգերէն սկսելով, անցնելով Յակոբ Յովնաթանեանի պատկերած կիներու զգեստներուն գեղեցիկ թեզանիքներուն ու մատանիներով զարդարուած նուրբ ձեռքերուն, հասնելով մինչեւ Կալենցի արտայայտիչ դիմանկարները՝ հայ նկարիչներու գեղանկարները կը տողանցէին իրարու ետեւէ: 
Տակաւի՛ն՝ Մ.Սարեանի քաջալերական խօսքերը Մ.Աւետիսեանին, երբ այս վերջինին աշխատանոցը հրոյ ճարակ դարձած էր՝ կը ցնցէին դիտողներու ներաշխարհը. «Մինա՛ս, հիմա է ժամանակը բոլորին ցոյց տալու թէ ոեւէ մէկէն աւելի՛ զօրաւոր ես:
Թոյլ մի՛ տար, որ թշնամիներդ մտածեն թէ յուսահատած ես»:
Ան վրձիններ նուիրած էր իր երիտասարդ ընկերոջ, որպէսզի վերսկսէր նկարելու:
Իսկ հայ նկարչուհիները՝ Ասլամազեան քոյրերը, Լիւսի Թիւթիւնճեան եւ Ժագլին Օհանեան կը թեւածէին իրենց գունաւոր պտուղներով, ծաղիկներով ու ձիերով, անգամ մը եւս փաստելով հայ կնոջ նուրբ ընկալումը իր շրջապատին եւ ներքին ուժը՝ զայն փոխանցելու իրե՛ն յատուկ զգայնութեամբ:
Երկար է ցանկը ներկայացուած արուեստագէտներուն, որոնց շարքին էին նաեւ՝ պարսկահայ նկարիչներ՝ Սմբատ, Յ.Վարդանեան, Մ. Շահպազեան եւ Ե.Նահապետեան: 
Ամբողջական ցանկ մը չէր անշուշտ եւ բազմաթիւ արժէքաւոր նկարիչներ դուրս մնացած էին, պարզ այն պատճառով, որ Սան Ֆրանսիսքօ բնակող երիտասարդ մայրեր ընտրած էին իրենց նախընտրած արուեստագէտները եւ ուսումնասիրած՝ անոնց գործերը:
Տասնութ երիտասարդ մայրերէն ոմանք ընտրած էին Այվազովսկի, Արշիլ Կորքի, Կիւվտեր, Ժանսեմ, մինչ ուրիշներ՝ Փոլ Կիրակոսեան, Շանթ Աւետիսեան,Գրիգոր Խանճեան, եւայլն:
Հայկական երաժշտութիւնը լեցուցած էր սրահը եւ հին ու նոր բարեկամներ իրարու հանդիպելով մշակոյթ եւ բարձր արուեստ բուրող վայրի մը մէջ՝ հպարտ կը զգային, որ կը պատկանէին այսպիսի արժէքաւոր արուեստագէտներ ծնած ժողովուրդի մը:
Անոնք խանդավառ եւ քիչ մը աւելի հայացած մեկնեցան սրահէն:
Յաջորդ օրը գաղութին փոքրիկներուն կարգն էր. դիտելէ ետք հայ նկարիչներու կարգ մը գործերը, անոնք փորձեցին Մարտիրոս Սարեանի կամ Երեւանի մանկական ստեղծագործութիւններու թանգարանին մէջ իրենց գործերը ցուցադրած աշակերտներուն գործերուն նման նկարներ ստեղծել:
Համազգայինի «Ն.Աղբալեան» մասնաճիւղի վարչութեան եւ արուեստի յանձնախումբի անդամներուն սիրտերը հրճուանքով լեցուած էին ի տես այս ձեռնարկի յաջողութեան:
Անոնք անգամ մը եւս փաստած էին, որ միասի՛ն ծրագրելով, բծախնդրօրէն աշխատելով եւ հաւատալով իրենց նախաձեռնած գործի կարեւորութեան՝ կարելի է մէջտեղ բերել դժուար իրագործելի, բայց արժէքաւոր ձեռնարկ մը:
Արուեստագէտ Ժանեթ Յակոբեան-Եափուճեանի ցուցահանդէսի բացում (Լիբանան)
Հինգշաբթի, 27 Սեպտեմբեր 2012-ի երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ արուեստագէտ Ժանեթ Եափուճեանի ցուցահանդէսի բացումը` հովանաւորութեամբ նախկին նախարար մեթր Ժաք Չուխատարեանի:
Բացման հանդիսութեան ներկայ էին արուեստագէտներ, ուսանողներ եւ արուեստասէրներ:
Բացման խօսքը արտասանեց ցուցասրահի վարչութեան անդամ, արուեստագէտ Միսաք Թերզեան, որ անդրադարձաւ Ժանեթ Յակոբեան- Եափուճեանի արուեստի ներաշխարհին եւ անոր գործունէութեան:
Ան շնորհակալութիւն յայտնեց նաեւ մեթր Չուխատարեանին` այս ձեռնարկի հովանաւորութեան ստանձնման համար:
Ապա խօսք առաւ արուեստագէտը եւ իր երախտագիտութիւնը յայտնեց բոլոր անոնց, որոնք սատարեցին այս ցուցահանդէսի կազմակերպման` նշելով, որ ինք իր գեղանկարներուն ճամբով փորձած է խօսիլ արուեստասէրին հետ:
Ցուցադրութեան դրուած են տարբեր չափի 25 իւղաներկեր:
Ցուցահանդէսը կը շարունակուի մինչեւ 13 Հոկտեմբեր, ամէն օր առաւօտեան ժամը 9:30-էն մինչեւ երեկոյեան ժամը 7:30:
Հայաստանի երիտասարդ արուեստագէտներու «Ես եմ» ցուցահանդէսի բացում (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին եւ հովանաւորութեամբ ներքին գործոց եւ քաղաքապետութիւններու հարցերու նախարար Նուհատ Մաշնուքի, Հինգշաբթի, 26 Հոկտեմբեր 2017-ին տեղի ունեցաւ Հայաստանի երիտասարդ արուեստագէտներու «Ես եմ» ցուցահանդէսի բացման հանդիսութիւնը` «Լիւսի Թիւթիւնճեան» ցուցասրահին մէջ:
Ողջոյնի խօսքով հանդէս եկաւ Հալա Հատտատ: Ան ըսաւ, որ Համազգայինի Հայաստանի գրասենեակը երիտասարդ ստեղծագործողներու առաջին քայլերուն հաստատուն ընթացք հաղորդելու եւ իրենց գեղարուեստական որոնումներուն ասպարէզ տալու ակնկալութեամբ, ապրիլ 2017-ին նախաձեռնած է «Ես եմ» խորագիրը կրող ցուցահանդէսի իրականացման:
Հայաստանի տարբեր շրջանները ներկայացնող երիտասարդ արուեստագէտներ հանդէս եկած են իրենց ստեղծագործական ներաշխարհով եւ տեսլականով, կերպարուեստի մէկ եւ ընդհանրական լեզուով խորհրդակցելու համարձակ միտումով:
Հալա Հատտատ յայտնեց նաեւ, որ Համազգայինի «Լիւսի Թիւթիւնճեան» ցուցասրահը նպատակայարմար գտած է նոյն ցուցահանդէսը կազմակերպել նաեւ Լիբանանի մէջ եւ այս առիթով ներկայացնել նոյն խումբէն ութ արուեստագէտներ` համոզուած ըլլալով, որ լիբանանահայ արուեստասէր հանրութիւնը մեծապէս պիտի գնահատէ այս նախաձեռնութիւնը եւ իր քաջալերանքով յաւելեալ խթան պիտի հանդիսանայ նշեալ արուեստագէտներու ստեղծագործական երթին:
Երիտասարդ արուեստագէտներու խումբէն Լիբանան եկած Գայեանէ Աւետիսեան եւ Արսէն Յարութիւնեան յաջորդաբար իրենց սրտի խօսքերը արտասանեցին:
Գայեանէ Աւետիսեան ըսաւ, որ իրեն համար շատ կարեւոր է պատշաճօրէն ներկայանալի ըլլալ նաեւ սփիւռքի հայրենակիցներու համար:
Ան շնորհակալութիւն յայտնեց Համազգայինի թէ՛ Երեւանի գրասենեակին, թէ՛ Լիբանանի կառոյցին` յոյս ունենալով, որ կապը սփիւռքի արուեստասէր հասարակութեան հետ շարունակական ըլլայ:
Հայաստանեան հրատարակութիւններու ցուցահանդէսի բացման հանդիսութիւն (Լիբանան)
Կազմակերպութեամբ Համազգայինի «Վահէ Սէթեան» հրատարակչատան գրատարածին, երկրորդ տարին ըլլալով «Ազդակ»-ի «Փիւնիկ» սրահին մէջ, Երեքշաբթի, 14 Հոկտեմբեր 2014-ին տեղի ունեցաւ հայաստանեան հրատարակութիւններու ցուցահանդէսի բացման հանդիսութիւնը, ինչպէս նաեւ` Համազգայինի հրատարակութիւններու զեղչ-վաճառքը:
Այս ցուցահանդէսին կը մասնակցին նաեւ Պոլիսէն եւ Լիբանանէն հայկական հրատարակչատուներ` իրենց հաւաքածոներով:
Հայրենի քանդակագործ Կակոյի պրոնզէ քանդակներու ցուցահանդէսի բացման հանդիսութիւն (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 17 Նոյեմբեր 2011-ին, երեկոյեան ժամը 7:00-ին, տեղի ունեցաւ հայրենի քանդակագործ Կակոյի (Գագիկ Գէորգեան) «Շարժում բնութեան մէջ» թեմայով պրոնզէ քանդակներու ցուցահանդէսին բացման հանդիսութիւնը` ներկայութեամբ արուեստագէտներու եւ արուեստասէրներու:
Հանդիսութեան բարի գալուստի խօսքը արտասանեց Մերի Չոլոյեան, որ նշեց, թէ Կակօն 1980-1988 յաճախած է Մարտիրոս Սարեան արուեստի միջնակարգ դպրոցը, միաժամանակ սորվելով քանդակագործութիւն:
Չոլոյեան աւելցուց, որ ան 1989-1993 իր ուսումը շարունակած է Փանոս Թերլեմեզեանի անուան արուեստի ուսումնարանին մէջ, ապա 1999-ին Հայաստանի գեղարուեստի ակադեմիայի քանդակագործութեան բաժանմունքէն եղած է շրջանաւարտ:
Մերի Չոլոյեան հաստատեց, որ Կակոյի վրայ մեծ ազդեցութիւն ունեցած է հայրենի տաղանդաւոր քանդակագործ Արա Յարութիւնեան, որ եղած է նաեւ իր ուսուցիչը:
Կակօն ցուցահանդէսներ տուած է Լիբանանի եւ Հայաստանի մէջ, եւ անոր ստեղծագործութիւնները կը ցուցադրուին բազմաթիւ երկիրներու ցուցասրահներուն մէջ:
Իր կարգին, Կակօ շնորհակալութիւն յայտնեց Համազգայինին եւ ներկաներուն, որոնք նեցուկ կը կանգնին այս ցուցահանդէսին յաջողութեան:
Յայտնենք, որ Կակօ ցուցադրած է 30 պրոնզէ քանդակներ, որոնցմէ իւրաքանչիւրը ունի մարդկային տիպարին ապրելակերպն ու զգացումները արտայայտող իւրայատկութիւններ, ինչպէս` «Խմբավարը», «Վերամիացում», «Ցեղասպանութիւն», «Շարժում», «Երաժշտութիւն», «Ձկնորսը», «Երկխօսութիւն»…։
Կակոյի քանդակներուն մէջ բացայայտ են բուռն զգացումներն ու ապրումները, միտքերու զարգացումն ու բարձրորակ արուեստը:
Նշենք, որ ցուցահանդէսը կը շարունակուի մինչեւ 5 Դեկտեմբեր 2011, առաւօտեան ժամը 10:00-էն մինչեւ երեկոյեան ժամը 8:00:
Ժոզէֆ Մանտալեանի նկարչական գործերու ցուցահանդէսը (Գանատա)
11-12-13 Նոյեմբեր 2016-ի շաբաթավերջին, «Սանահին Արուեստի Կեդրոն»-էն ներս, տեղի ունեցաւ Համազգային Հայ կրթական եւ Մշակութային Միութեան կազմակերպած՝ մոնթրէալաբնակ արուեստագէտ Ժոզէֆ Մանտալեանի արուեստի գործերու ցուցադրութիւնը եւ իր « Ombres et lumière» պատկերագիրքի մակագրութիւնը:
Լոյսի խաղերով եւ չափանիշներով հանդիսատեսները վայելեցին արուեստագէտի հրապուրիչ գունագեղ բնանկարչութիւնը, ներկայացուած այնպէս ինչպէս որ է, առանց չափազանցութեան:
Ուրբաթ երեկոյեան բացման, ներկայ էին շուրջ 80 հայ եւ օտար արուեստասէրներ:
Բարի գալուստի խօսքով, ցուցահանդէսին բացումը կատարեց մասնաճիւղիս ատենապետուհի Թամար Շահինեան Փօլատեան, ապա հրաւիրեց վարչութեան մօտ, կերպարուեստի յանձնախումբին ներկայացուցիչ Ռոզմարի Սահակեանը, որ ներկայացնէ արուեստագէտին կենսագրականը։
Գանատայի Հայոց Թեմի Առաջնորդ՝ Տէր Բաբգէն Սրբ. Արք. Չարեան շնորհաւորեց արուստագէտը եւ Համազգայինը, անդրադառնալով հաւատացեալ ժողովուրդին մօտ արուեստի եւ պատկերներու խորհուրդին:
Շաբաթ կէսօրէ ետք, ցուցասրահը այցելեց Քէպէքի Համաշխարհային յարաբերութիւններու եւ Ֆրանքոֆոնիայի նախարար՝ Տիկ. Քրիսդին Սեն Փիեռ: 
Նախարարարուհին բարձր գնահատեց արուստագէտին աշխատանքը յատկապէս տպաւորուելով Քէպէքի նահանգը ներկայացնող տեսարաններէն:
Մանտալեանի գործերը ցուցադրուած են Համազգայինի միջոցաւ Մոնթրէալ եւ Թորոնթօ, «Radio Canada»-ի սրահէն ներս եւ Քէպէքի նահանգի «Saint-Bruno-de-Montarville» քաղաքը:
Արուեստագէտը մասնակցած է խմբային ցուցադրութիւններու Մոնթրէալ, Թորոնթօ, Պոսթըն, Ֆրանսա եւ Իտալիա:
Բնանկարչութեան կողքին, ան երեսուն տարի պաշտօնավարած է իբրեւ բեմայարդար «Radio Canada» հեռատեսիլի հաստատութենէն ներս:
Ան նաեւ իր մասնակցութիւնը բերած է «Samson et Dalida»-ի եւ «Գայեանէ»-ի ներկայացումներու բեմայարդարումի կերտումին:
Վարչութիւնն ու արուեստագէտը, բարձր կը գնահատեն գաղութին ցուցաբերած հետաքրքրութիւնը հանդէպ հայ արուեստին, արուեստագէտին եւ իր նկարչական գործերու այս յաջող ցուցահանդէսին։
Ռոզմարի Սահակեան
Ռոզվարդ Սիսեռեանի ջրաներկ պատկերներու ցուցահանդէս (Լիբանան)
Հինգշաբթի, 29 Սեպտեմբեր 2016-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ, հովանաւորութեամբ Լիբանանի հայոց թեմի առաջնորդ Շահէ եպս. Փանոսեանին, բացումը կատարուեցաւ հանգուցեալ վաստակաշատ գեղանկարիչ Ռոզվարդ Սիսեռեանի մահէն առաջ գծած ջրաներկ պատկերներու ցուցահանդէսին` ի նպաստ Լիբանանի թեմի Ազգային առաջնորդարանի «Սան որդեգրելու ծրագիր»-ին:
Խօսք առաւ «Լիւսի Թիւթիւնճեան» ցուցասրահի տնօրէն Յակոբ Հաւաթեան: 
Ան արուեստագէտ Ռոզվարդ Սիսեռեանի յիշատակը յարգելու եկած բոլոր ներկաները ողջունեց, ապա ըսաւ, որ կան պահեր, երբ մարդ դժուար կարենայ իր մտածումներն ու զգացումները արտայայտել, երբ մարդ պէտք է մտածէ եւ արժեւորէ, լաւ օրինակը իւրացնէ եւ շարունակէ վաղուան գործը:
Յ. Հաւաթեան խօսելով Ռոզվարդ Սիսեռեանի առաքինութիւններուն եւ արժանիքներուն մասին ըսաւ, որ արուեստագէտին կեանքը լեցուն էր բարեգործութեամբ եւ կարօտեալին հասնելու նախաձեռնութեամբ, անոր կեանքը հեռու էր ցուցամոլութենէն եւ շահախնդրութենէն: Ռոզվարդ Սիսեռեան իր ասպարէզին ճամբով սէր, օգնութիւն, կարեկցանք եւ ուրախութիւն սերմանած եւ դարձած է յարգելի եւ սիրելի:
Յ. Հաւաթեան իր խօսքի աւարտին յայտնեց, թէ ինչպէ՛ս Ռոզվարդ Սիսեռեան իր կեանքով արժեւորած է հայ մշակոյթը եւ շատ ծրագիրներով սատարած է Համազգայինի մեծ ընտանիքի գործունէութիւններուն:
Քանդակագործ Թորոսի ցուցահանդէսը ԻՒՆԷՍՔՕ-ի յարկին տակ (Փարիզ)
«Կը քանդակեմ արտայայտելու համար ա՛յն ինչ որ բառերով չեմ կրնար ըսել։ 
Գեղագիտութիւնը եւ գեղեցկութիւնը իմ գործերուս մաս կը կազմեն. տառապանքը կը պահեմ ինծի։
Կը յուսամ, որ ձեզմէ իւրաքանչիւրը իրեն հետ կը տանի պատկեր մը։
Գիրք մը պատմութիւն մը կը պատմէ, ցուցահանդէսը՝ նոյնպէս»։ Թորոս
28 Նոյեմբերի միջօրէին ԻՒՆԷՍՔՕ-ի «Ségur» սրահին մէջ բացումը կատարուեցաւ հայ մեծանուն արուեստագէտ Թորոսի (Թորոս Ռասթկելենեան) 26 քանդակներու չորսօրեայ ցուցահանդէսին։
Առաջին անգամն էր, որ միջազգային մշակութային այդ կեդրոնին մէջ վարպետը կը ցուցադրէր իր գործերը՝ «La paix: Toros œuvre intégrale» խորագրին տակ, արձանագրուած՝ ԻՒՆԷՍՔՕ-ի կողմէ մշակութային արժէքներու պահպանութեան ու զարգացման շրջանակին մէջ։
Նոյն այդ սրահին մէջ զետեղուած է Ալպերթօ Ճիաքոմեթիի նշանաւոր պրոնզէ քանդակը՝ «Քալող մարդը» (l’Homme qui marche)։
Թորոս ծնած է Հալէպ, 1934-ին։
Իր արմատները արեւմտեան Հայաստանի Ուրֆա քաղաքէն են։ 
ր «Ազատագրուած արաբ կինը»՝ մէկ ձեռքին ջահը, միւս ձեռքին ցորենի հասկը, եօթը մեթրնոց արձանը զետեղուած է Հալէպի հրապարակներէն մէկուն վրայ։ 
Սուրիոյ հայաշատ այդ քաղաքի այլ շրջաններուն մէջ ալ կարելի է տեսնել անոր գործերը՝ Սիմոն Զաւարեանի եւ Վահան Թէքէեանի կիսանդրիները, Ապու Լալա Մահարին եւայլն։
1967-ին հաստատուած է Ֆրանսա եւ այժմ կ՚ապրի Ռոման քաղաքը, ուր կը ստեղծագործէ իր հիմնադրած հսկայական արուեստանոցին մէջ։
Անոր պրոնզէ եւ պղինձէ քանդակուած կոթողները զետեղուած են Ֆրանսայի զանազան շրջաններուն մէջ՝ Մարսիլիա, Էքս-ան-Փրովանս, Վալանս, Վիէն, Սէն թ՚Էթիէն, Ռոման եւ այլուր, բայց նաեւ՝ Երեւան, ուր Սայեաթ Նովայի պրոնզաձոյլ կիսանդրին կը գտնուի նոյնանուն պողոտային վրայ, իսկ Կոմիտասի թանգարանին ալ նուիրած է մեծ վարդապետին դիմաքանդակը, ի յիշատակ Ուրֆայի հերոսամարտին։
Ճշդուած ժամէն քիչ մը առաջ հասած էի։ Ներս մտայ ցուցասրահը եւ հեռուէն նշմարեցի 84 գարուններ բոլորած, ժպտադէմ ու սիրալիր հայեացքով արուեստագէտը։
Շրջելով սրահին մէջ դիտեցի իր ազգային, բայց միաժամանակ համամարդկային ոճով սքանչելի ու բացառիկ գործերը, որոնք կը պատկերէին մօր, կնոջ, հողին ու իր արմատներուն առնչուող թեմաները։
Մօտեցայ։
Ռուսական թերթի մը Փարիզի թղթակիցը հարցումներ կ՚ուղղէր։
Անդին կեցած էր նաեւ սուրիահայ լրագրող մը։
Երբ կարգս հասաւ ուզեցի իմանալ այնտեղ ցուցադրուած իր վերջին երկու տարիներու նոր ստեղծագործութիւններու մասին։
- Արուեստի մէջ հին ու նոր չկայ, կարեւորը ըսելիքն է։
Ես ազգիս համար կ՚աշխատիմ եւ իմ արուեստով կը պայքարիմ յանուն ժողովուրդիս դատին։
Ցեղասպանութեան զոհերուն նուիրուած յուշարձաններս արդէն «կը խօսին» այդ մասին։
Այսօր ոչ թէ զէնքով, այլ արուեստով կայ Հայոց փրկութիւն,- խրոխտ շեշտով պատասխանեց վարպետը։
Այս ցուցահանդէսը կազմակերպուած է ԻՒՆԷՍՔՕ-ի մէջ Հայաստանի եւ Սուրիոյ մնայուն ներկայացուցչութեանց կողմէ, համագործակցութեամբ՝ «Համազգային» կրթական եւ մշակութային միութեան։
Հարիւրէ աւելի ներկաներու մեծամասնութիւնը ֆրանսացի եւ մա՛նաւանդ սուրիացի մտաւորականներ, արուեստագէտներ կամ նկարիչներ էին, որոնք մօտէն ծանօթ էին Թորոսի ստեղծագործութիւններուն։
Կազմակերպիչներու պաշտօնական ելոյթներէն ետք, հաճելի անակնկալ էին Հալէպ ծնած սուրիացի ուտահար Ֆաուազ Պաքէրի մենակատարումները։
Ան նախ նուագեց 19-րդ դարու վերջերը Պոլիս ապրած նշանաւոր հայ ջութակահար, քանոնահար Թադէոս Էֆէնտիի (Թադէոս Էքսերճեան, 1858-1913) մէկ գործը, իսկ իր երկրորդ նուագը ձօնեց Հալէպի մէջ իր երաժշտութեան առաջին ուսուցիչ Յովհաննէս Կոստանեանի յիշատակին։
Աւարտին, քովի սրահին մէջ ներկաները հիւրասիրուեցան արեւելեան համադամներով։
«Նոր Յառաջ»
Շարթի գեղանկարներու ցուցահանդէս (Լիբանան)
Հինգշաբթի, 1 Մարտ 2012-ի երեկոյեան Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Շարթի գեղանկարներու ցուցահանդէսի բացումը, ներկայութեամբ նախարարներու, բարձրաստիճան հիւրերու, Շարթի արուեստի երկրպագուներու եւ օրուան հիւրերուն` յատուկ ցուցահանդէսին ներկայ գտնուելու համար Փարիզէն ու Լոնտոնէն ժամանած Րաֆֆի եւ Փաթրիք Շարթերու:
Շարթի որդիները նամակ մը պատրաստած էին` ուղղուած բոլոր այն մարդոց, որոնք տարիներու ընթացքին արժեւորած են Շարթի արուեստը, որոնց շնորհիւ Շարթ գտած է իր արժանի տեղը իր ծննդավայրին մէջ, ինչպէս նաեւ բոլոր անոնց, որոնք նախաձեռնած են անոր յիշատակին նուիրուած այս ցուցահանդէսը:
«Սըրսոք» թանգարանի տնօրէն, Համազգայինի «Լիւսի Թիւթիւնճեան» ցուցասրահի յանձնախումբի անդամ Սիլվա Աճեմեան, իր խօսքին մէջ արժեւորելով Շարթ արուստագէտն ու անոր արուեստը, նշեց, որ ներկայացուած գործերը լաւագոյն պատկերացումը կու տան Շարթի անցած ճամբուն մասին:
«Այս ցուցահանդէսը կը յիշեցնէ Շարթի` տասնեակ տարիներ առաջուան զանազան ցուցահանդէսները, որոնք տեղի ունեցած են Լիբանանի մէջ:
Անոր գեղանկարներուն մէջ լաւագոյն ձեւով համադրուած են թեքնիքը, գոյներն ու ըսելիքները:
Ծնած ըլլալով Լիբանանի մէջ` Շարթ իր տեղը գտած է լիբանանեան հաւաքածոներու մէջ, միաժամանակ մնալով «Էքոլ տը Փարի»-ի լաւագոյն ներկայացուցիչներէն», ըսաւ Սիլվա Աճեմեան:
Ան Շարթը նկատեց Ֆիկիւրաթիւ արուեստի նոր շրջանի կարեւոր ներկայացուցիչներէն մէկը` աւելցնելով, որ անոր ձեռագիրը կ՛երեւի թէ՛ իւղաներկերուն, թէ՛ ջրաներկերուն եւ թէ՛ մատիտանկարներուն մէջ:
Բացման հանդիսութեան ընթացքին, Շարթի որդիները Համազգայինի կողմէ պարգեւատրուեցան յուշանուէրով մը:
Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան նշեց, որ այս ցուցահանդէսով չ՛աւարտիր Շարթի գործերը արուեստասէրին ներկայացնելու Համազգայինի նախաձեռնութիւնը:
Յառաջիկային «Լիւսի Թիւթիւնճեան» ցուցասրահին մէջ կրկին բացումը պիտի կատարուի ցուցահանդէսի մը` Շարթի յետմահու առաջին ցուցահանդէս վաճառքը, որուն ընթացքին պիտի ցուցադրուին մեծ գեղանկարիչի` տակաւին չցուցադրուած իւղաներկ գործերու հաւաքածոյ մը:
Ժերար Աւետիսեանի ստեղծագործութիւններու ցուցահանդէսի բացման հանդիսութիւն (Լիբանան)
Չորեքշաբթի, 11 Ապրիլ 2012-ին, երեկոյեան ժամը 6:30-ին, հովանաւորութեամբ նախկին նախարար փրոֆ. Իպրահիմ Նաժժարի, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Ժերար Աւետիսեանի «Ի պատիւ նախնիներուն» թեմայով խառն թեքնիք, աքրելիք եւ կտաւ ստեղծագործութիւններու ցուցահանդէսին բացման հանդիսութիւնը` ներկայութեամբ մեծաթիւ արուեստագէտներու եւ արուեստասէրներու:
Ձեռնարկին բացման խօսքը արտասանեց Մերի Չոլոյեան, որ նշեց, թէ արուեստագէտ Ժերար Աւետիսեան լիբանանեան ընկերութեան մէջ հանրածանօթ դէմք մըն է, որ ունի գեղարուեստական եւ ոճային բնորոշ իւրայատկութիւններ: 
Չոլոյեան ըսաւ, որ Աւետիսեանի գործերուն մէջ միշտ ալ նորութիւններ գոյութիւն ունին, եւ իր ստեղծագործութիւնները արժանացած են արուեստասէր հասարակութեան գնահատանքին:
Ապա խօսք առաւ նախկին նախարար փրոֆ. Իպրահիմ Նաժժար, որ յայտնեց, թէ Ժերար Աւետիսեանի բոլոր գործերուն մէջ յստակօրէն կ’երեւին հայկականութիւնը` տարազներուն, գոյներուն, երանգներուն եւ տիպարներուն ընդմէջէն:
Նաժժար շեշտեց, որ արուեստագէտը իր ստեղծագործութիւններուն ճամբով կը ներկայացնէ հաւաքականութեան արժէքները:
Ան ըսաւ նաեւ, որ լիբանանահայութիւնը լիբանանեան ընկերութեան կարեւոր մասնիկն է, եւ Ժերար Աւետիսեանը հայութեան եւ լիբանանցիներուն միջեւ կամուրջ հանդիսացող կապերէն մէկն է:
Զոյգ խօսքերէն ետք գեղարուեստական բաժինով ելոյթ ունեցաւ «Կիլիկիա» պարախումբը:
Ժերար Աւետիսեան «Լիւսի Թիւթիւնճեան» ցուցասրահին մէջ կը ցուցադրէ 35 ստեղծագործութիւններ, որոնց մէջ կը ներկայացուին հայկական տարբեր շրջաններէ տիպարներ` իրենց հագուածքով եւ շրջապատով:
Ստեղծագործութիւններուն մէջ կան շունչ եւ ոգի, իսկ օգտագործուած միջոցներու եւ գոյներու այլազանութիւնը գործերուն տուած է յաւելեալ որակ եւ հարստացում:
Ցուցահանդէսը պիտի շարունակուի մինչեւ 23 Ապրիլ 2012, առաւօտեան ժամը 10:00-էն մինչեւ երեկոյեան ժամը 8:00:
Արթիւր Ք.ի (տոքթ. Յարութ Նիկոլեան) գործերու ցուցահանդէսի բացման հանդիսութիւն (Լիբանան)
Հինգշաբթի, 26 Յունուար 2012-ին, երեկոյեան ժամը 6:30-ին, հովանաւորութեամբ «Եռագոյն Ֆոնտ»-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Արթիւր Ք.ի (տոքթ. Յարութ Նիկոլեան) գործերու ցուցահանդէսի բացման հանդիսութիւնը` ներկայութեամբ մեծաթիւ հանրութեան:
Ձեռնարկին բարի գալուստի խօսքը արտասանեց Համազգայինի տպարանի եւ հրատարակչատան տնօրէն Յակոբ Հաւաթեան, որ մեծապէս գնահատեց Արթիւր Ք.ի գործունէութիւնը:
Ան շնորհակալութիւն յայտնեց արուեստագէտին, որ ցուցահանդէսին հասոյթը կը տրամադրէ «Ազդակ»-ին եւ Համազգայինի «Լիւսի Թիւթիւնճեան» ցուցասրահին:
Ապա խօսք առաւ դոկտ. Մովսէս Հերկելեան, որ նշեց, թէ հայ ժողովուրդը անցեալին տէր կանգնած է իր մշակոյթին եւ գրականութեան, ինչ որ գոյատեւման գլխաւոր երաշխիքն է:
Հերկելեան յայտնեց, որ Արթիւր Ք. էութեամբ արուեստագէտ մըն է, որ ունի իր ինքնուրոյն ոճն ու մտածողութիւնը եւ իր նորարարութեամբ ու նոր ստեղծագործութիւններով ընդունուած է ու գնահատուած: Հերկելեան ներկայացուց արուեստագէտի ոճային իւրայատկութիւններն ու յատկանիշները:
Օրուան վերջին խօսքը արտասանեց Արթիւր Ք.,որ շնորհակալութիւն յայտնեց «Եռագոյն Ֆոնտ»-ին, Համազգայինի «Լիւսի Թիւթիւնճեան» ցուցասրահին եւ «Ազդակ»-ին:
Ցուցահանդէսին Արթիւր Ք. ցուցադրած էր խառն թեքնիքներով 32 ստեղծագործութիւններ, որոնք կը կրէին տարբեր նիւթեր, ինչպէս` «Պայքար», «Շարլ Ազնաւուր», «Գարեգին Նժդեհ», «Ոսկեայ օրեր», «Ռոսլին», «Արամ» եւ այլ ստեղծագործութիւններ:
Ցուցահանդէսը կը շարունակուի մինչեւ 6 փետրուար 2012, առաւօտեան ժամը 10:00-էն մինչեւ երեկոյեան ժամը 8:00:
Տոքթ. Յարութիւն Արմէնեանի ջրաներկերու ցուցահանդէս (Լիբանան)
Չորեքշաբթի, 14 Նոյեմբեր 2012-ի երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ բացումը կատարուեցաւ Յարութիւն Արմէնեանի ջրաներկերու ցուցահանդէսին` ներկայութեամբ արուեստասէրներու եւ համազգայնականներու, ինչպէս նաեւ տոքթ. Արմէնեանի նախկին գործակիցներուն եւ բարեկամներուն:
Համազգայինի «Լիւսի Թիւթիւնճեան» ցուցասրահին անունով ձեռնարկին բացումը կատարեց Սիւզի Տէրտէրեան:
Ան վեր առաւ Յարութիւն Արմէնեանի մտաւորականի եւ արուեստագէտի յատկանիշները, որոնք իր ակադեմական աշխատանքներուն կողքին դարձած են կեանքին ուշադրութեան առանցքը:
Ան ցուցասրահի տնօրէնութեան եւ վարչութեան անունով յաջողութիւն մաղթեց Արմէնեանին` իր արգասաբեր գործունէութեան մէջ:
Այս առիթով իր սրտի խօսքը փոխանցեց վաստակաշատ գրականագէտ Պօղոս Սնապեան, որ շեշտը դրաւ այն հանգամանքին վրայ, որ Յարութիւն Արմէնեանի մօտ գիտական եւ մշակութային-մտաւորական մարզերը զիրար հակասող չեն, այլ զիրար ամբողջացնող:
Ան լուսարձակի տակ առաւ նաեւ Արմէնեանի մտաւորական խորունկ պաշարն ու տեսիլքը:
Աւարտին իր խօսքը փոխանցեց Յարութիւն Արմէնեան, որ յատուկ շնորհակալութիւն յայտնեց այս ցուցահանդէսի գաղափարի յղացման եւ գործադրութեան սատարած բոլոր անհատներուն:
Ան աւելցուց, որ 35 տարիներու աշխատանքի արգասիքն են իր ցուցադրած գեղանկարները, եւ իւրաքանչիւրը ունի իր եզակի պահն ու պատմութիւնը:
Ցուցադրութեան դրուած են տարբեր չափերու 90 ջրաներկեր: Ցուցահանդէսը պիտի շարունակուի մինչեւ Շաբաթ, 17 Նոյեմբեր, ամէն օր առաւօտեան ժամը 9:30-էն մինչեւ երեկոյեան ժամը 7:30:
Արեւմտահայաստանի եւ Կիլիկիոյ լուսանկարներու ցուցահանդէս (Կիպրոս)
«Արձագանգ».- Ուրբաթ 27 Նոյեմբեր 2015-ին, կիպրահայութեան խանդավառ մասնակցութեամբ տեղի ունեցաւ Համազգայինի Կիպրոսի «Օշական» մասնաճիւղի կազմակերպած՝ Արեւմտահայաստանի եւ Կիլիկիոյ լուսանկարներու ցուցահանդէսին բացումը, ներկայութեամբ Կաթողիկոսական փոխանորդ Նարեկ Արքեպիսկոպոսի, ձեռնարկի հովանաւոր՝ պետական ներկայացուցիչ Վարդգէս Մահտեսեանի, Լեռնային Ղարաբաղի Հանրապետութեան Փոխ-Վարչապետ Արթուր Աղաբեկեանի, եւ Պուլկարիոյ վսեմաշուք դեսպան Հրիստօ Գէորգիեւի:
Վարչութեան ատենապետ Արթօ Դաւիթեանի եւ լուսանկարներուն հեղինակ Դալար Գույումճեան-Թորոսեանի խօսքերէն ետք, ցուցահանդէսին բացումը կատարեց նիկոսիոյ քաղաքապետ Կոսդանտինոս Եորկաճիս, որ իր խօսքին մէջ դրուատեց կիպրահայ գաղութի աշխոյժ մասնակցութիւնը երկրի ու յատկապէս Նիկոսիոյ մշակութային կեանքին:
Ցուցահանդէսը կը բաղկանայ Դալար Գույումճեան-Թորոսեանի 109 գեղատիպ լուսանկարներէն, որոնք արուեստի բարձր մակարդակով կը ներկայացնեն գրաւեալ հայրենիքի բնակավայրերն ու վանքերը, հնութիւններն ու ներկայ վիճակը:
Արուեստագէտ Լիւսի Թիւթիւնճեանի գեղանկարներու ցուցահանդէսի բացման հանդիսութիւն (Լիբանան)
Հովանաւորութեամբ Հայոց ցեղասպանութեան 100-ամեակի Լիբանանի կեդրոնական մարմինին, Հինգշաբթի, 9 Ապրիլ 2015-ի երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ բացումը կատարուեցաւ հանրածանօթ արուեստագէտ Լիւսի Թիւթիւնճեանի գեղանկարներու ցուցահանդէսին` ներկայութեամբ Լիբանանի հայոց թեմի առաջնորդ Շահէ եպս. Փանոսեանի, արուեստագէտներու, պաշտօնական եւ միութենական անձնաւորութիւններու, երեսփոխան Յակոբ Բագրատունիի, Հայոց ցեղասպանութեան ոգեկոչման 100-ամեակի Լիբանանի կեդրոնական մարմինի ատենապետ Սեդա Խտըշեանի, նախկին նախարար Ռէյմոն Աուտէի, Հայաստանի Հանրապետութեան լիազօր եւ արտակարգ դեսպան Աշոտ Քոչարեանի եւ արուեստասէրներու հոծ բազմութեան:
Հայոց ցեղասպանութեան 100-ամեակի Լիբանանի կեդրոնական մարմինին անունով Նազելի Աւագեան ողջունեց ներկաները եւ վեր առաւ արուեստագէտ Լիւսի Թիւթիւնճեանի գեղարուեստական ու նկարագրային յատկութիւնները: 
«Դէպի Ապագայ» ցուցահանդէսի բացում (Լիբանան)
Հինգշաբթի, 29 Յունուար 2015-ին, երեկոյեան ժամը 6:30-ին, հովանաւորութեամբ Լիբանանի մէջ Հայաստանի Հանրապետութեան դեսպանատան, Համազգայինի «Լիւսի Թիւթիւնճեան» ցուցասրահին մէջ բացումը կատարուեցաւ հայրենի երիտասարդ գեղանկարիչներ Գայ Ղազանչեանի, Արփի Վարդանեանի եւ Ժորա Գասպարեանի «Դէպի ապագայ» թեմայով ցուցահանդէսին:
Բացման հանդիսութեան ներկայ էին Լիբանանի մէջ Հայաստանի Հանրապետութեան հիւպատոս Աշոտ Վարդանեան, դեսպանատան անձնակազմէն ներկայացուցիչներ, Պուրճ Համուտի քաղաքապետ Անդրանիկ Մսըրլեան, արուեստագէտներ եւ արուեստասէրներ:
Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան բարի գալուստ մաղթեց արուեստագէտներուն` շեշտելով, որ Համազգայինի ցուցասրահին առաքելութեան մաս կը կազմէ հայրենի եւ սփիւռքահայ երիտասարդ ուժերու, տաղանդներու նեցուկ հանդիսանալու եւ անոնց տաղանդին յայտնաբերման մասնակից դառնալու հանգամանքը:
Ան աւելցուց, որ այս մեկնակէտով է, որ այսօր կը կազմակերպուի այս ցուցահանդէսը` միաժամանակ հաստատելով, որ ներկայացուած գործերուն ընդմէջէն արուեստասէրը պիտի տեսնէ արդէն իսկ կայացած գեղանկարիչը, որ հաստատակամ մուտք կը գործէ այս մարզին մէջ եւ այժմէն իսկ ցոյց կու տայ բարձունքներ նուաճելու իր ինքնավստահ որոշումը:
Իրենց երախտագիտական խօսքերը փոխանցեցին արուեստագէտներ Գայ Ղազանչեան եւ Ժորա Գասպարեան:
Անոնք շնորհակալութիւն յայտնեցին այս ցուցահանդէսին հովանաւորութիւնը ստանձնած Հայաստանի Հանրապետութեան դեսպանատան, ինչպէս նաեւ այն բոլոր անհատներուն եւ յատկապէս ցուցասրահի տնօրէնութեան, որոնք սատարեցին այս ձեռնարկի յաջողութեան:
Աւարտին անոնք իրենց հիացմունքը յայտնեցին լիբանանահայ գաղութի մասին եւ փոխանցեցին իրենց խանդավառ տպաւորութիւնները:
Ցուցահանդէսը պիտի տեւէ մինչեւ 12 Փետրուար 2015: Համազգայինի զոյգ յարկերուն վրայ կը ցուցադրուին երեք արուեստագէտներու 44 գործերը: 
Ցուցասրահը բաց է ամէն օր, առաւօտեան ժամը 9:30-էն մինչեւ երեկոյեան ժամը 7:00:
(«Ազդակ» օրաթերթ)
Հայոց Ցեղասպանութեան 100-ամեակի որմազդներու ցուցահանդէս-մրցանք (Լիբանան)
Համազգայինի գեղարուեստի դպրոցներուն կազմակերպած 100-ամեակի նուիրուած ձեռնարկներու ծիրին մէջ, «Արեգ» թատերախումբի ներկայացուցած «Կարօտ» թատերախաղի եւ միջդպրոցական գծագրութեան մրցանքի կողքին` Ուրբաթ, 27 Մարտ 2015-ի երեկոյեան ժամը 6:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ որմազդի ցուցահանդէս-մրցանք:
Ձեռնարկը կը վայելէր հովանաւորութիւնը Հայոց ցեղասպանութեան 100-ամեակի Լիբանանի կեդրոնական մարմինին եւ կազմակերպուած էր Համազգայինի «Թորոս Ռոսլին» կերպարուեստի դպրոցին կողմէ:
Ներկայացուած էին տարբեր ոճեր եւ գաղափարներ պարունակող 35 որմազդներ, որոնք գծագրուած էին 16-30 տարեկան պատանի եւ երիտասարդներու կողմէ: 
Իւրաքանչիւր որմազդի մէջ կ՛արտացոլար Ցեղասպանութեան գաղափարը` անոր հեղինակին դիտանկիւնէն դիտուած:
Մանկապատանեկան գիրքերու եւ դաստիարակչական խաղերու ցուցահանդէս – վաճառքի բացման հանդիսութիւն (Լիբանան)
Կազմակերպութեամբ Համազգայինի «Վահէ Սէթեան» հրատարակչատան գրատարածին, հայկական տպագրութեան 500-ամեակին եւ հայ գիրքի տարուան առիթներով Ուրբաթ, 23 Մարտ 2012-ի երեկոյեան ժամը 6:00-ին, «Ազդակ»-ի «Փիւնիկ» սրահին մէջ տեղի ունեցաւ մանկապատանեկան գիրքերու եւ դաստիարակչական խաղերու ցուցահանդէս-վաճառքի բացման հանդիսութիւնը` հովանաւորութեամբ Լիբանանի հայոց թեմի առաջնորդ Գեղամ արք. Խաչերեանի, մասնակցութեամբ հայկական, լիբանանեան եւ միջազգային հրատարակչատուներու, գործակցութեամբ «Ազդակ»-ի եւ «Վանայ ձայն»-ի:
Այս առիթով բացման խօսքը արտասանեց Սիւզի Տէրտէրեան, որ յայտնեց, թէ այս հանդիսութեամբ սկիզբը կը տրուի երեք շաբաթներու ընթացքին տեղի ունենալիք գեղարուեստական ներկայացումներու, ընթերցանութեան մրցանքին, գիրքերու պատրաստութեան, ինչպէս նաեւ այլ նախաձեռնութիւններու:
Ապա խօսք առաւ Լիբանանի մէջ Հայաստանի դեսպան Աշոտ Քոչարեան: Դեսպանը յայտնեց, որ հայ գիրքը, եկեղեցին, մշակոյթը, ընտանիքը, կազմակերպութիւնները դարեր շարունակ հայապահպանութեան երաշխիքը եղած են: 
Ան գնահատեց Համազգայինի «Վահէ Սէթեան» հրատարակչատան այս նախաձեռնութիւնը, յատկապէս այս տարի, երբ Մեծի Տանն Կիլիկիոյ Արամ Ա. կաթողիկոս 2012 տարին հռչակեց «Հայ գիրքի տարի» եւ յառաջիկայ ամիս Երեւանը կը հռչակուի գիրքի համաշխարհային մայրաքաղաք:
Դեսպան Քոչարեան հայ գիրքը նոր սերունդի հիմնասիւնը նկատեց եւ նշեց, որ արհեստագիտութեան այս դարուն գիրքը տակաւին չէ կորսնցուցած իր արժէքը:
Այս առիթով խօսք առաւ նաեւ Կոմիտաս արք. Օհանեան, որ յայտնեց, թէ հայ ժողովուրդը միշտ սիրած է հայ գիրքը:
«Հայ ժողովուրդի փառքին, պանթէոնին, խորանին վրայ Ս. Մեսրոպ Մաշտոցը եւ Յակոբ Մեղապարտը բարձրացած են մեր բոլորին սրտերուն մէջ»,- ընդգծեց Կոմիտաս սրբազան:
Սրբազան հայրը անդրադարձաւ Յակոբ Մեղապարտին, որ Իտալիոյ Վենետիկ քաղաքին մէջ փորձեց հայկական տպարան հիմնել եւ հայ գիրք տպել, բան մը, որ շատ դժուար էր, իսկ երբ առաջին գիրքը տպեց, ան աղօթքով սկսաւ, որպէսզի օրհնուի հայ տպագրութեան ճամբան, եւ այս ցուցահանդէսը արժանաւորապէս կը պատուէ Յակոբ Մեղապարտի յիշատակը:
Սրբազան հայրը այս առիթով նաեւ վեր առաւ Համազգայինի տարած աշխատանքը հայ գիրքին ու մշակոյթի տարածման մէջ:
Համազգայինի «Վահէ Սէթեան» հրատարակչատան գրատարածի տնօրէն Յակոբ Հաւաթեան իր կարգին յայտնեց, որ անցնող 2 տարիներուն այս նախաձեռնութիւնը վայելած է ծնողներու եւ վարժարաններու աջակցութիւնը, զօրակցութիւնը եւ խանդավառութիւնը, եւ այս տարուան ցուցահանդէսը իւրայատուկ նկատեց` նկատի ունենալով, որ 2012-ը կը զուգադիպի հայկական տպագրութեան 500-ամեակի, Երեւանը գիրքի միջազգային մայրաքաղաք եւ վեհափառին կողմէ «Հայ գիրքի տարի» հռչակման:
Հաւաթեան այս առիթով նշեց նաեւ, որ Համազգայինի «Վահէ Սէթեան» հրատարակչատունը Երեւանի մէջ տեղի ունենալիք նախաձեռնութիւններուն պիտի բերէ իր մասնակցութիւնը:
Իր խօսքի աւարտին ան շնորհակալութիւն յայտնեց Լիբանանի հայոց թեմի առաջնորդ Գեղամ արք. Խաչերեանին` այս ձեռնարկի հովանաւորութեան, ինչպէս նաեւ տէր եւ տիկին Արսէն եւ Սօսի Հալաճեաններուն, այս ցուցահանդէսի նախագահութիւնը ստանձնելնուն համար, բոլոր նուիրատու հաստատութիւններուն եւ այն խումբին, որ օժանդակեց այս ցուցահանդէսի յաջողութեան:
Բացման հանդիսութեան գեղարուեստական յայտագիրով Համազգայինի «Արեգ» թատերական դպրոցը ներկայացուց Յովհաննէս Թումանեանի հետեւողութեամբ «Շունն ու կատուն» չափածոյ թատերախաղը` բեմադրութեամբ Ռոպերթ Առաքելեանի, իսկ «Կարկաչ» երգչախումբը ներկայացուց «Գարուն Երեւան», «Իմ ուսուցիչ» եւ այլ երգեր` խմբավարութեամբ` Զաքար Քէշիշեանի, դաշնակի ընկերակցութեամբ Կամիլա Քէշիշեանի:
Թարգմանչաց տօնակատարութիւն Դամասկոսի մէջ
Համազգայինի «Լ.Շանթ » Մասնաճիւղի Վարչութեան կազմակերպած գիրերու գիւտին եւ Սրբոց թարգմանչաց յիշատակին նուիրուած տօնակատարութիւնը տեղի ունեցաւ Շաբաթ, 9 Հոկտեմբեր 2021-ին, Դամասկոսի «Ահարոնեան» կեդրոնէն ներս, երեկոյեան ժամը 8:00-ին:
Ձեռնարկին ներկայ էին «Ահարոնեան» կեդրոնի վարչութեան, քոյր միութիւններու ներկայացուցիչներ, հիւրեր եւ ժողովուրդի հոյլ մը: 
Վարչութեան անունով բարի գալուստի խօսքը արտասանեց Շողիկ Սարգիսեան։
Ան ըսաւ.«Համազգայինը իր գործունէութեամբ եւ ճիգերու լարումով յառաջ կը տանի մշակոյթի պահպանման իր առաքելութիւնը եւ զայն կը փոխանցէ նորահաս սերունդներուն՝ առկայծ պահելով անոնց մէջ հայկական մշակոյթին սէրը, որուն կենդանի արտայայտութիւնն է մեր նախաձեռնած ասմունքի դասընթացքը»։
Ապա խօսելով ասմունքի արուեստին մասին ըսաւ, որ ասմունքի արուեստը եւս մաս կը կազմէ հայ մշակոյթին, որուն ընդմէջէն կը ծանօթանանք գրականութեան մէկ սեռին՝ բանաստեղծութեան, դիտել տալով, որ հայ մեծանուն բանաստեղծներու ստեղծագործութիւններէն ՝ հայրենասիրական եւ քնարական ապրումներով հարուստ ընտրանի մը պիտի հրամցնեն մեր սիրելի երիտասարդները:
Մշակութային երեկոյ նուիրուած ֆելիքս Յարութիւնեանի յիշատակին (Կիպրոս)
Համազգայինի Նիկոսիոյ «Օշական» Մասնաճիւղի հերթական Մշակութային Երեկոն, նուիրուած պարուսոյց Ֆելիքս Յարութիւնեանի յիշատակին, տեղի ունեցաւ Ուրբաթ 6 Մայիս 2022-ին շուրջ 70 հոգիի ներկայութեամբ եւ 30 պարողներու մասնակցութեամբ։
Ներկայ էին Կաթ․ Փոխանորդ Խորէն Արքեպիսկոպոսը, Պետ․ Ներկայացուցիչ Վարդգէս Մահտեսեանը եւ յատկապէս Երեւանէն հրաւիրուած Տիկին Թաթիանա Յարութիւնեանը։
Վարչութեան ատենապետ Արթօ Դաւիթեանի բացման խօսքէն ետք սրտի խօսքերով հանդէս եկան ատենին Ֆելիքսը Կիպրոս հրաւիրած վարչութեան ատենապետ Ատուր Գարակիւլլէեանը, ատենադպիր Շուշիկ Պաքալեանը, անոր աշակերտներէն Ալիք Ճէպէճեանը։
Տեսագրութեամբ իր ուղերձը յղեց նաեւ Լիբանանէն Յակոբ Լատոյեանը, որուն յաջորդեց Ֆելիքս Յարութիւնեանի կեանքէն դրուագներու տեսերիզ մը, պատրաստուած՝ Գրիգոր Քէլէշեանի կողմէ։
Վերջին սրտի խօսք յղողը եղաւ Ֆելիքսի արժանաւոր աշակերտ եւ «Սիփան» պարախումբի պարուսոյց Գրիգոր Քէլէշեանը, որ շեշտեց թէ Ֆելիքս Յարութիւնեանը իրեն համար եղած էր ոչ միայն պարուսոյց, այլ նաեւ՝ ուսուցիչ եւ հայր։
Յայտագիրը մէջընդմէջ ճոխացուցին Մարալ եւ Թամարա Պաղճեանները «Հայուհի» զուգապարով եւ Նանօր Տօներեան-Քէլէշեանը «Տարտս Տուի» մենապարով. անոնք իրենց հեզաճկուն կատարողութեամբ հմայեցին ներկաները, արժանանալով բուռն ծափահարութիւններու։
Երեկոյի հիմնական անակնկալը սակայն Ֆելիքսին աշակերտած՝ «Սիփան»ի նախկին անդամներով կազմուած պարախումբն էր, որ պարուսոյց Գրիգոր Քէլէշեանի զեկավարութեամբ հիասքանչ կերպով կատարեց «Սայաթ Նովա» պարը։
Նշելի է, որ երեք հոգի Անգլիայէն Կիպրոս ճամբորդած էին յատկապէս այս խումբին մաս կազմելու համար։
Յայտագիրը փակուեցաւ «Սիփան» պարախումբի ներկայացուցած ազգագրական պարերու խանդավառ շարանով, որմէ ետք ներկաները հիւրընկալուեցան «Գինի ու Պատառ»ով, որ տեւեց մինչեւ ուշ գիշեր։
Մանուկներու Համաշխարհային օրուան առթիւ փառատօն (Սուրիա)
Հովանաւորութեամբ Մշակոյթի Նախարարութեան եւ ներկայութեամբ Մշակոյթի Նախարարին, ինչպէս նաեւ՝ Հալէպի Նահանգապետին, Ոստիկանապետին եւ Կուսակցապետին Հինգշաբթի, 28 Յուլիս 2022-ի երեկոյեան արուեստագէտներու սէնտիքայի սրահէն ներս կայացաւ Մանուկներու Համաշխարհային օրուան առթիւ փառատօնը, որուն իրենց մասնակցութիւնը բերին արաբական այլ խումբերու կողքին Համազգայինի «Ն.Աղբալեան» մասնաճիւղի «Սարդարապատ» եւ «Շուշի» պարախումբերը, ինչպէս նաեւ՝ մեներգող Լիւսի Յովհաննէսեան Այվազեան, եւ հանդիսատեսին պարգեւեցին հաճելի պահեր ու արժանացան բարձր գնահատանքի։
Հայկական Արուեստի Փառատօն (ԱՄՆ)
Կիրակի 1 Մայիս 2022-ին, Սարոյեան սրահին մէջ տեղի ունեցաւ Հայկական Արուեստի Փառատօնը, զոր կազմակերպած էր Համազգայինի Սան Ֆրանսիսքոյի «Նիկոլ Աղբալեան» մասնաճիւղը։
Փառատօնին իրենց ձեռային աշխատանքները եւ ստեղծագործութիւնները ներկայացուցին Ծովածոցի հայ արուեստագէտները եւ ձեռներէցները։ 
Այցելուները ծանօթացան արուեստագէտներուն եւ մեծ հետաքրքրութեամբ դիտեցին ու նաեւ առիթը ունեցան գնելու անոնց աշխատանքները։
Ցուցահանդէս – վաճառքի աշխոյժ, մտերմիկ մթնոլորտը հրաշալի տպաւորութիւն ձգեց ե՛ւ մասնակից արուեստագէտներուն, ե՛ւ այցելուներուն վրայ։
Այնճարի բարբառին նուիրուած երեկոներու առաջին հանդիպում (Լիբանան)
Շաբաթ, 23 Յուլիս 2022-ին, երեկոյեան ժամը 7:00-ին , կազմակերպութեամբ Համազգայինի «Պարոյր Սեւակ» մասնաճիւղի եւ Մուսա Լեռ Ազգ. թանգարանի յանձնախումբին տեղի ունեցաւ Այնճարի բարբառին նուիրուած երեկոներու առաջին հանդիպումը՝ Ս. Զէյթլեան կեդրոնէն ներս:
Խօսք առաւ Ընկ. Եսայի Հաւաթեան բարբառը կոչելով «Մեր Գանձը» եւ թէ ան անսպառ գիտելիքներու շտեմարան մըն է:
Ան իր խօսքին մէջ յիշեց թէ Մուսա Տաղի բարբառը շատ հարուստ բարբառ է, որ կը կրէ զանազան լեզուներու ազդեցութիւններ, եւ անոր կազմաւորումը ցոյց կուտայ որ հազար տարիներէ աւելի հին բարբառ է. այս մէկը կարելի է հիմնաւորել այն տուեալին վրայ, որ սոյն բարբառին մէջ կան եւրոպական լեզուներէ բառեր, որ արդիւնք է Խաչակիրներու եւ Մուսա Տաղի ժողովուրդին ուղղակի շփումին:
Ընկ. Եսայի կարեւոր նկատեց այս բարբառին պահպանումը, որուն ժողովուրդը պէտք է սատարէ խօսելով եւ աւանդութիւնները պահելով. նկատի առնելով այն պարագան, որ Մուսա Տաղի բարբառը Արեւմտահայաստանի միակ ապրող բարբառն է:
Խօսք առաւ նաեւ Մուսա Լեռ Ազգ. Թանգարանի յանձնախումբի ատենապետ՝ Ընկ. Մեսրոպ Քենտիրճեան:
Ձեռնարկին իրենց մասնակցութիւնը բերին Պրն. Սարգիս Խաչեր Շաննագեան եւ Պրն. Պետրոս Արամ Ֆեսլեան եւ յայտագրին ներկայ հայրենակիցներ՝ պատմելով Մուսա տաղի բարբառով հաճելի դրուագներ:
Բարբառին նուիրուած հանդիպումները պիտի երկարին զանազան հիւրերու ներկայութեամբ՝ որոնք պիտի ճոխացնեն յայտագիրը, չմոռնալով նաեւ Մուսա տաղի բարբառին մէջ տեղ գտած մաղթանքները, անէծքները եւ հայհոյանքները:
Մեր բոլոր հայրենակիցներուն ներկայութիւնը եւ մասնակցութիւնը խիստ փափաքելի է:
Չորս աշակերտներ դարձան գիրքի հեղինակներ (Լիբանան)
Կազմակերպութեամբ Համազգայինի «Վահէ Սէթեան» հրատարակչատան, հովանաւորութեամբ տէր եւ տիկին Յովիկ եւ Մարալ Քիւրքճեաններու, Ուրբաթ, 26 Մայիս 2017-ին երեկոյեան ժամը 6:30-ին Համազգայինի «Լիւսի Թիւթիւնճեան» ցուցասրահին մէջ տեղի ունեցաւ «Դարձի՛ր գիրքի հեղինակ» ծրագիրի 2016-2017 տարուան մրցանակաբաշխութիւնը` մասնակցութեամբ Համազգայինի Մ. եւ Հ. Արսլանեան ճեմարանին, Ազգային Եղիշէ Մանուկեան քոլեճի, Ազգային Լեւոն եւ Սոֆիա Յակոբեան քոլեճի, Հայ աւետարանական կեդրոնական բարձրագոյն վարժարանի, Հայ աւետարանական երկրորդական վարժարանի Այնճար, Հայ աւետարանական Շամլեան-Թաթիկեան վարժարանի եւ Թեքէեան վարժարանի:
Այս առիթով խօսք առաւ Համազգային «Վահէ Սէթեան» հրատարակչատան-գրատարածի տնօրէն Յակոբ Հաւաթեան, որ յայտնեց, թէ լիբանանահայ վարժարաններէն 17 աշակերտներ մասնակցած են այս ձեռնարկին, եւ այս տարի շեշտը դրուած է անհատական կարողութիւններու քաջալերման եւ մրցանքի ճամբով տաղանդներու յայտնաբերման վրայ, որպէսզի, ի շարս այլ հետաքրքրութիւններու, նաեւ իւրաքանչիւր աշակերտ միտքը լարէ ու իր հետաքրքրութիւնը զարգացնէ այս ուղղութեամբ:
Խօսելով ձեռնարկի հովանաւոր Յովիկ եւ Մարալ Քիւրքճեաններուն մասին` Յ. Հաւաթեան յայտնեց, թէ այս ձեռնարկը նուիրուած է յիշատակին անոնց մօր` Վարսենիկ Շամլեան-Քիւրքճեանի, որոնք օրին հոգացած էին նաեւ Համազգայինի գրախանութի բարեզարդման բարերարութիւնը:
Հետեւաբար, առ ի երախտագիտութիւն եւ յարգանք, ձեռնարկը անուանուեցաւ «Վարսենիկ Շամլեան-Քիւրքճեան» գիրքի պատրաստութեանց մրցանք:
Նիւ Եորքի «Համազգային»ի հիմնադրութեան յիսնամեակի քառօրեայ փառահեղ փառատօնը
Նիւ Եորքի «Համազգային» Հայ Կրթական եւ Մշակութային Միութիւնը հիմնադրուեցաւ 1967թ. Մայիսի 5-ին Նիւ Եորք Համալսարանի Լոպ Աշակերտական սրահին մէջ, ներկայութեամբ 55 երիտասարդներու:
Նիւ Եորքի համայնքը մեծ խանդավառութեամբ քաջալեր հանդիսացաւ նորահաստատ մեր մասնաճիւղի գործունէութեան:
Եւ ահա յիսուն տարի, առանց դադարի, պահեցինք ու պահպանեցինք մեզի վստահուած մշակութային ժառանգը եւ ամէն ճիգ թափեցինք զայն փոխանցելու մեզի յաջորդող սերունդին:
Յիսնամեա՜կ… ամբարուած ճիգ, անսահման նուիրում, անխախտ հաւատք… 
Իրագործումներու ամբողջական ցանկը պահ մը մէկդի դնելով, նշենք, որ վերջին յիսուն տարիներուն, 2311 հոգի գործօն մասնակցութիւն բերած են մեր կազմակերպած մշակութային ձեռնարկներուն, անոնցմէ 1591 հոգի, այսինքն 69%, պարման պարմանուհիներ էին:
Մասնաճիւղի երգչախումբին մասնակցեր են 614 հոգի, թատերախումբին՝ 405 հոգի: Իսկ արտասանական եւ գիտելիքներու մրցոյթներին՝ 842 պարման-պարմանուհի:
Փառատօնը կու գար այս բոլորի հաւաքական ճիգին առջեւ խոնարհելու:
Փառատօնի մտայղացումը, ծրագրումը եւ գորածդրութիւնը աշխատանքն էր հիմնադիր անդամ դոկտ. Հրանդ Մարգարեանի:
Ան խմբագրեց 145 էջերէ բաղկացած Յուշամատեանը, բարեձեւեց յայտարարութիւնները, ճշդեց ասուլիսի նիւթերը, ապահովեց թէ՛ ասուլիսի, թէ՛ մշակութային ձեռնարկի մասնակիցները եւ մարմնաւորեց Խրիմեան Հայրիկի տիպարը եւ կեանքի դրուագները իր թատրերկով:
Յիսնամեակի ծրագրումը երկու նպատակ կը հետապնդէր՝ Առաջին- Մեր ազգային գոյատեւման պայքարին մէջ, նշել մշակութային միութեան մը յիսնամեայ ՅԱՐԱՏԵՒ գործունէութիւնը, որպէս յիշեցում՝ ինքնագիտակցութեան հիմքի եւ համահայկական յարատեւութեան մտահոգութեան մասնակցութեան:
Երկրորդ- Այս քառօրեայ ծրագիրը մեր պատասխանն էր անցեալ տարուայ Ատրպէյճանի՝ քառօրեայ չար միտումին՝ ոչնչացնելու Արցախը:
Անոնք դիւահար պատերազմի դիմեցին, ահա, մենք լոյս կը սփռենք, մարդկային վեհութիւններ կը տօնախմբենք:
Արցախ իր մարդկային իրաւունքներու տէր է եւ պատմութեան մէջ դեր ունի կատարելիք:
Մեր զօրակցութիւնը Արցախին, անքակտելի է եւ անոր ապահովութիւնը մեր գերագոյն պարտքն է:
Այս իսկ նպատակով Փառատօնի հասոյթը ԱՄԲՈՂՋՈՒԹԵԱՄԲ կը նուիրենք Արցախի սահմանապահ զինուորներու կեանքը փրկող, արեան հոսքը կասեցնող յատուկ սարքեր տրամադրելուն համար:
Քառօրեայ ծրագիրներէն երեքը տեղի ունեցան Ս. Լուսաւորիչ Մայր Եկեղեցւոյ Փաշալեան սրահին մէջ իսկ չորրորդը՝ Հայ Կեդրոնին մէջ:
Շնորհակալութիւն կը յայտնենք Ս. Լուաւորիչ Մայր Եկեղեցւոյ հովիւ արժանապատիւ Տէր Մեսրպ Լագիսեանին եւ ՀՅԴ Արմէն Գարօ Կոմիտէին, որոնք իրենց սրահները տրամադրեցին մեր ձեռնարկներուն համար:
Մասնաւոր շնորհակալութիւն Լալիկ Վարդանեանին իր բացառիկ օժանդակութեան համար:
Խորին շնորհակալութիւն Զենոբ Թոմաքեանին եւ Թամար լագիսեանին լուսանկարներուն համար:
Մարսէյի Համազգայինի ճեմարանի նախկին տնօրէնուհի Սեդա Պիպերեան կը ստանայ Ֆրանսայի բարձրագոյն «Legion d’honneur»-ի շքանշանը
Չորեքշաբթի, 20 Հոկտեմբեր 2021-ին, 60 «Boulevard Pinatel» Մարսէյի Համազգային Ճեմարանի մուտքի սրահին մէջ տեղի ունեցաւ Մարսէյի Համազգայինի ճեմարանի նախկին տնօրէնուհի Սեդա Պիպերեանին՝ Ֆրանսայի բարձրագոյն «Legion d'honneur»-ի ձեռնարկը:
Ժամը 6-ին, Ֆրանսայի հանրապետութեան Մարսէյ քաղաքի մշակոյթի նախարարութեան պաշտօնատար Պեռնար Պենիէ ժամանեց Համազգայինի դպրոց, ուր դիմաւորուեցաւ նախկին տնօրէնուհի՝ Սեդա Պիպերեանի եւ ներկայ տնօրէնուհի՝ Շաքէ Ժամկոչեանի, Համազգայինի Կեդրոնական վարչութեան ներկայացուցիչ՝ Սելլա Թնճուկեանի, խնամակալութեան ատենապետ՝ Ժիլպեր Մարքոյանի եւ իր անձնակազմին կողմէ։
Պեռնար Պենիէ բուռն ծափահարութիւններով ընդունուեցաւ սրահէն ներս, ուր այս առիթով հաւաքուած էին Համազգայինի ուսուցչական կազմը, խնամակալութեան հին եւ նոր անդամներ, նախկին շրջանաւարտներ, ծնողներ եւ Համազգայինի բազմաթիւ բարեկամներ։
Հանդիսութիւնը բացուեցաւ դպրոցի շրջանաւարտ Իշխան Սեմերճեանի սքանչելի հեզասահ Ֆրանսերէն եւ Հայերէն լեզուներով բարի գալուստի խօսքերով, ապա բեմ հրաւիրուեցաւ Պեռնար Պենիէն, որ լաւատեղեակ ըլլալով Համազգայինի կրթական եւ մշակութային միութեան գործունէութեան՝ բարձր գնահատեց Սեդա Պիպերեանի տարիներու վաստակը եւ իր բերած ներդրումը կրթական մարզին մէջ։ 
Ան անդրադարձաւ դպրոցի ուսումնական բարձրորակ մակարդակին եւ շեշտեց ֆրանսականի կողքին հայ մշակոյթի պահպանման կարեւորութիւնը։
Ան իր խօսքը շարունակեց Ֆրանսական «légion d'honneur » շքանշանի մասին մանրամասն բացատրութիւններ տալով, ապա բեմ հրաւիրեց Սեդա Պիպերեանը ստանալու այս բարձրաստիճան շքանշանը։
Սեդա Պիպերեան իր սրտի խօսքին մէջ հակիրճ պատմական մը տուաւ Մարսէյի Ճեմարանի հիմնադրութենէն մինչեւ օրս դպրոցին սատարող անթիւ անձերու զոհաբերութեան մասին։
Յիշեց Յակոբ Պալեանի նախաձեռնող միտքը, Լուսին Մալիքեանի մանկավարժական ներդրումը, նշեց նաեւ, որ նուիրատուներու շնորհիւ է, որ շէնքի կառուցումէն մինչեւ օրս եղած են բազմաթիւ բարեփոխումներ եւ անդրադարձաւ 20 տարիներու շրջանաւարտներու հունձքին. անոնցմէ շատեր ներկայ էին սրահէն ներս։
Ի վերջոյ, ան շնորհակալութիւն յայտնեց Մարսէյ քաղաքի Rectorat-ի դպրոցին եւ իրեն հանդէպ անոնց տածած յարատեւ ուշադրութեան համար եւ շեշտեց, որ իր անձին ընդմէջէն Համազգայինն է, որ կ՛արժանանայ այս պատուին։
Այս առիթով, Սելլա Թնճուկեան Սեդա Պիպերեանին յանձնեց Համազգայինի Կեդրոնական Վարչութեան կողմէ շնորհաւորական նամակ մը։
«Մաշտոցէն Սեւակ» (ԱՄՆ)
Համազգայինի Կլենտէյլի մասնաճիւղի կազմակերպութեամբ 2017-ի Հոկտեմբերի 14-ին տեղի ունեցաւ «Մաշտոցէն Սեւակ» բնաբանով Հայ Մշակոյթի օրուան նուիրուած երեկոն, որին մասնակցում էին Ամերիկայում ծնուած, իրենց հայեցի դաստիարակութիւնը մեր Ազգային վարժարաններում դարբնուած եւ Համազգայինի Կլենտէյլի մասնաճիւղի երիտասարդ նորագիր անդամներ՝ Արենի Չորպաճեանը, Մէրի Շահինեանը, Արա Եագուպեանը, Անի Ղազարեանը, Վարանդ Չալըքեանը:
Գեղարուեստական ծրագրին իրենց մասնակցութիւնն էին բերել նաեւ հոգեւոր երգերի տաղանդաշատ մեկնաբան՝ Վահագն Հովենցը, քանդակագործ՝ Գասպար Ղարիբեանը, գեղագիր՝ Անժելա Քազանչեանը:
Լեւոն Շանթի 150-ամեակին Եւ «Հին Աստուածներ» պալէի ստեղծման նուիրուած տօնախմբութիւն (ԱՄՆ)
Հովանաւորութեամբ Համազգայինի Արեւմտեան Ամերիկայի Շրջանային վարչութեան, Լեւոն Շանթի «Հին Աստուածներ» պալէի ներկայացման նպատակին համար, նուիրահաւաքի երեկոյ մը տեղի ունեցաւ Շաբաթ, 27 Ապրիլ 2019-ին, «Ֆինիշիա» ճաշարանին մէջ, մասնակցութեամբ շուրջ 100 մշակութասէր բարեկամներու:
Ծրագիրին գլխաւոր նախաձեռնողն էր համազգայնական Կատիա Քուշերեան: 
Ընկերուհին Շանթի 150-ամեակին առթիւ կ՛ուզէր իրականացած տեսնել իր կեանքի երազներէն մին՝ Շանթի «Հին Աստուածներ» թատերախաղին պալէի մշակումով ներկայացումը:
Իր այս փայփայած երազին իրականացման համար, ինք եւ քոյրը՝ Վարդուհի Քուշերեան որոշած էին նախակարապետը ըլլալ եւ իրենց անձնական խնայողութենէն 27,000 տոլարի նուիրատուութեամբ սկիզբ դրուեցաւ այս մեծածախս եւ պանծալի ծրագիրին:
Սոյն նախաձեռնութեան իրագործման համար, անոնք դիմած էին երաժիշտ Վաչէ Շարաֆեանին, որ կատարած է պալէին երաժշտութեան յօրինումը եւ Միքայէլ Շարաֆեանին, որ արդէն կատարած է տարազներու ձեւաւորումը:
Այս գեղեցիկ ծրագիրին կնքահայրութիւնը սիրայօժար կերպով ստանձնած էր Համազգայինը, իր աջակցութեամբ կազմակերպելով այդ օրուան ընթրիք-հաւաքոյթը:
Դրամահաւաք՝ մանկական դաստիարակչական խաղերու պատրաստութեան համար
Համազգային Հայ Կրթական եւ Մշակութային Միութեան Կեդրոնական Վարչութիւնը նախաձեռնած է, iOS եւ Android գործիքներուն համար, հայերէնով մանկական դաստիարակչական խաղերու պատրաստութեան:
Կիրառական (application) ձեւաւորումով այդ խաղերը 3-6 տարեկան մանուկներուն հաճելի եւ դիւրին եղանակով պիտի սորվեցնեն արեւմտահայերէն եւ արեւելահայերէն:
Ընթացքի մէջ է այդ խաղերէն առաջինին՝ Լալան ու Արան – Գոյներու Աշխարհ ծրագրի պատրաստութիւնը, զոր յաջողցնելու համար կը դիմենք հայ հանրութեան նիւթական օժանդակութեան։ Մեր թիրախն է 15,000 ամ. տոլար։
Խաղերու մանրամասնութիւնները կարելի է գտնել մեր կայքէջին՝ www.lalanouaran.com-ի վրայ, իսկ ձեր նուիրատուութիւնները կ'ընդունինք առցանց՝ https://www.kickstarter.com/projects/lalanouaran/lala-and-ara-world-of-colors հասցէին:
Վստահ ենք, որ անդրադառնալով այս գործին կարեւորութեան, ձեր շօշափելի մասնակցութիւնը պիտի բերէք Համազգայինի այս նախաձեռնութեան:
Ձեր նուիրատուութիւնները կարեւոր ներդրում մը պիտի հանդիսանան հայ մանուկներու ինքնութեան կերտումի գործին մէջ:
Համազգայինի Կեդրոնական Վարչութիւն
16 Փետրուար 2015
Յուղարկաւորութիւն Հայկ Արսլանեանի
16 Հոկտեմբեր 2011-ին, Պելճիքայի Սուրբ Մարի – Մատլեն եկեղեցւոյ մէջ տեղի ունեցաւ Հայկ Արսլանեանի յուղարկաւորութեան արարողութիւնը` ներկայութեամբ պետական եւ ազգային ներկայացուցիչներու, ընտանեկան պարագաներու եւ հոծ բազմութեան:
Հայ առաքելական եւ հայ աւետարանական եկեղեցիներու հոգեւոր հովիւներու` Հայր Զատիկ Աւետիքեանի եւ վեր. Ռընէ Լեւոնեանի կողմէ կատարուեցաւ եկեղեցական միացեալ արարողութիւն:
Յուղարկաւորութեան արարողութենէն ետք իր սրտի խօսքը արտասանեց Պելճիքայի հայ համայնքի նախագահ Միշել Մամուրեան, որ նշեց, թէ Հայկ Արսլանեան եղաւ այն խիզախ հայորդին, որ Հայաստանի անկախութենէն առաջ եւ ետք միշտ բարձր պահեց Հայաստանի դրօշը:
Ան շեշտեց, որ այս եկեղեցւոյ գոյութիւնը եւս կը պարտինք Հայկ Արսլանեանին:
Հայաստանի նախագահ Սերժ Սարգսեանի կողմէ Արսլանեան ընտանիքին ուղղուած ցաւակցագիրը կարդաց Պելճիքայի մէջ Հայաստանի դեսպան Աւետ Ադոնց:
Համազգայինի Կեդրոնական Վարչութեան անունով խօսք առաւ Սելլա Թնճուկեան եւ Համազգայինի մեծ ընտանիքին կողմէ խոր վշտակցութիւններ փոխանցեց ընտանեկան պարագաներուն եւ բոլոր ներկաներուն:
Վերջապէս, Հայկ Արսլանեանի թոռը` Հայկ Արսլանեան, խօսք առնելով իր հպարտութիւնը յայտնեց, որ կը կրէ իր մեծ հօր անունը եւ խոստացաւ անոր յիշատակը միշտ թարմ պահել ու հաւատարիմ մնալ անոր հայրենասիրական եւ բարեգործական ուղիին:
Թաղման եկեղեցական արարողութենէն ետք հանգուցեալին մարմինը ամփոփուեցաւ Անվերսի գերեզմանատան մէջ:
Զաւակներուն փափաքով յառաջիկային աճիւնները պիտի փոխադրուին Հայաստան` գտնելու համար իրենց յաւերժական հանգիստը Հայկ Արսլանեանի այնքան սիրած հայրենիքին մէջ:
«ԿԱՔԱՒԻԿԸ» (Լիբանան)
Շաբաթ 28 Յունուար 2023-ին, նախաձեռնութեամբ ու կազմակերպութեամբ Համազգայինի «Պ. Սեւակ» մասնաճիւղի վարչութեան, ղեկավարութեամբ Տիկ. Նեկտար Թիւմպէրեան Փալազեանի, տեղի ունեցաւ «Կաքաւիկ» մանկապատենական երգչախումբի առաջին աշխատանքային հանդիպումը, «Ռ. Նագեան» գեղարուեստի ակադեմիայի յարկին տակ։
Երգ, երաժշտութիւն֊ ժպիտ ու արուեստ, շնորհք ու աշխատանք իրարու միացան շարունակելու եւ միշտ վառ պահելու կրակը` գեղեցիկին ու մշակոյթին, աւանդութեան ու հայ ինքնութեան։
Ծաղկազարդի առիթով ՀԱՍԳ Ճեմարանի աշակերտները ստացան Ս. Հաղորդութիւն (Աւստրալիա)
Կիրակի, 17 Ապրիլի առաւօտեան Համազգային Արշակ եւ Սօֆի Գօլստըն Ճեմարանի աշակերտները Հայաստանեաց Առաքելական Ս. Յարութիւն եկեղեցւոյ մէջ, ծաղկազարդի տօնին առիթով ստացան Ս. Հաղորդութիւն:
Հակառակ դպրոցական արձակուրդի պատճառով աշակերտներուն դպրոցէն հեռու գտնուելուն, շուրջ 80 աշակերտներ ընկերակցութեամբ հայերէն լեզուի ուսուցիչներուն ներկայ գտնուեցան եկեղեցի՝ ճշդուած ժամուն:
Աշակերտները նախ հաւաքուեցան եկեղեցւոյ Էտկարեան սրահը, ուր տեղի ունեցաւ խոստովանանքի արարողութիւնը Տէր Նորայր Քհնյ. Բաթանեանի կողմէ, որմէ ետք աշակերտութիւնը ուղղուեցաւ եկեղեցւոյ վերնատունը եւ մասնակցեցաւ Ս. Պատարագի արարողութեան բացարձակ կարգապահութեամբ:
Յաւարտ Ս. Պատարագի Ճեմարանի աշակերտները երկիւղածութեամբ մօտեցան Ս. խորանին եւ ստացան Ս. Հաղորդութիւնը, եկեղեցւոյ քահանաներուն կողմէ:
Այսպէս աւանդական դարձած Ս. Հաղորդութեան խորհուրդով մեղքերու թողութիւն ստացած եւ կրօնական տօներու խորհուրդով քիչ մը աւելի լիցքաւորուած ու իրենց հոգիներուն մէջ աւելի հաւատքով արմատաւորուած աշակերտները մասնակցեցան ծաղկազարդի հոգեպարար արարողութեան ու իրենց ծնողներուն ընկերակցութեամբ վերադարձան իրենց բնակարանները:
Համազգայինի «Կարկաչ» մանկական երգչախումբին համերգը` Աւետիս Նազարեանի մանկական երգերով (Լիբանան)
Համազգայինի «Կարկաչ» մանկական երգչախումբը Հինգշաբթի, 20 Յունիս 2019-ին, երեկոյեան ժամը 8:00-ին համերգով մը ելոյթ ունեցաւ «Լեւոն Շանթ» կեդրոնի «Գ. եւ Հ. Արմէնեան» սրահին մէջ` Աւետիս Նազարեանի մանկական երգերով` գեղարուեստական ղեկավարութեամբ եւ խմբավարութեամբ Զաքար Քէշիշեանի եւ դաշնակահար Լիւսի Գռուզեանի:
Համազգայինի «Կարկաչ» մանկական երգչախումբի գեղարուեստական ղեկավար եւ խմբավար Զաքար Քէշիշեան համերգին սկիզբը խօսք առնելով` նշեց, որ «Կարկաչ» երգչախումբին համար այս տարին բաւական աշխուժ տարի մը եղած է, որուն ընթացքին երգչախումբը նախ իր մասնակցութիւնը բերած է «Պէյրութ Չանթս» փառատօնին, որմէ ետք մասնակցած է Համազգայինի «Այգ» երիտասարդական երգչախումբի Սուրբ Զատկուան համերգին, ապա` ապրիլ 24-ի Մոնոյի երիտասարդական հսկումին, որմէ ետք յատուկ համերգով մը նշած է Կոմիտասի եւ Յովհաննէս Թումանեանի ծննդեան 150-ամեակները, ապա յատուկ համերգով մը` Լեւոն Շանթի եւ Համազգայինի 90-ամեակի նուիրուած ձեռնարկին:
Կարօ Աւեսեան միջազգային մրցանքի դափնեկիր (Լիբանան)
21-31 Օգոստոս 2018-ին, Հունգարիոյ մայրաքաղաք Պուտափեշտի մէջ տեղի ունեցաւ 14-րդ աւանդական «Տանիւպ» նուագախմբային խմբավարութեան միջազգային մրցանքը, որուն կը մասնակցէին 16 խմբավարներ:
Նշեալ միջազգային մրցանքի ընթացքին առաջին (Ֆըրսթ Փրայզ) եւ գլխաւոր (Կրանտ Փրայզ) մրցանակներուն տիրացաւ Համազգայինի «Բ. Կանաչեան» երաժշտական քոլեճի լարային անսամպլի խմբավար, երաժշտական տեսութեան ու ներդաշնագիտութեան ուսուցիչ, Լիբանանի սիմֆոնիք նուագախումբի խմբավարներէն Կարօ Աւեսեանը:
Լիբանանահայ արուեստագէտը մրցանքի գլխաւոր մրցանակին հիմամբ հրաւիրուած է իբրեւ հիւր խմբավար` 2018-2019 համերգային տարեշրջանի ընթացքին Պուտափեշտի մէջ ելոյթ ունենալու «Տանիւպ» սիմֆոնիք նուագախումբին հետ:
Կարօ Յովհաննէսեան պարգեւատրուեցաւ Կիլիկիոյ Կաթողիկոսութեան «Մեսրոպ Մաշտոց»-ի շքանշանով (Լիբանան)
Մեծի Տանն Կիլիկիոյ Արամ Ա. կաթողիկոս արժեւորեց ազգային գործիչ, մտաւորական, մանկավարժ եւ ուսուցիչ Կարօ Յովհաննէսեանի 40-ամեայ անխոնջ ծառայութիւնը` հայ մտքի արժանաւոր մշակն ու գործիչը հանդիսաւորապէս մեծարելով եւ պարգեւատրելով:
Մեծարանքի հանդիսութիւնը, որ տեղի ունեցաւ Երեքշաբթի, 1 Մարտ 2016-ին, երեկոյեան ժամը 7:00-ին, կաթողիկոսարանի «Կիլիկիա» թանգարանին մէջ, կազմակերպուած էր Մեծի Տանն Կիլիկիոյ դպրեվանքին եւ Համազգայինի Լիբանանի Շրջանային վարչութեան կողմէ ու կը վայելէր հովանաւորութիւնը Արամ Ա. վեհափառ հայրապետին:
Բացման խօսքը արտասանեց Նորա Թաշճեան, ան կարեւոր նկատեց ընկերային կեանքի կազմաւորման ու զարգացման մէջ հաւաքականութեան առաջնորդներուն վարքն ու բարքը, ազգային տեսլականով տոգորուած ըլլալը եւ բարոյական արժէքներ կրելու հանգամանքը:
Ապա ըսաւ, թէ Կարօ Յովհաննէսեան կարեւոր նկատած ու ստանձնած է դժուարագոյն ասպարէզներէն` կրթական մշակի ասպարէզը:
Ն. Թաշճեան, ներկայացնելով Կարօ Յովհաննէսեանի կենսագրական տուեալները, հաստատեց, որ ան տակաւին կը շարունակէ սնուցանել նոր սերունդներու մտքերն ու հոգիները, զանոնք կը մղէ հմտանալու, փնտռելու ճշմարիտն ու ազնուագոյնը:
Ան եզրափակեց խօսքը` ըսելով, թէ Կարօ Յովհաննէսեանի հաւասարակշռուած ու արդարադատ մարդկային եւ գերազանցապէս սկզբունքային նկարագիրը պիտի շարունակէ մնալ չափանիշ ու ներշնչարան:
Համազգայինի Փարիզի Մեկուսի Մասնաճիւղի Ընդհանուր Ժողով
Համազգայինի Փարիզի Մեկուսի Մասնաճիւղի Ընդհանուր Ժողովը տեղի ունեցաւ 15 Ապրիլ եւ 6 Մայիս 2013-ին, Փարիզի Հայ Մշակոյթի Տան մէջ։
Մեկուսի Մասնաճիւղի Վարչութեան նորընտիր անդամներն են.
Հերա Թոսունեան (ատենապետ)
Հուրիկ Պաղտասարեան (փոխ-ատենապետ)
Մարի Սիւթճեան (քարտուղար)
Արփի Շահինեան (փոխ-քարտուղար)
Լենա Գարագոմուշեան (գանձապահ)
Նորա Անտիզեան, Արփի Շահապեան, Նոնիկ Յովհաննէսեան եւ Արփի Շիրվանեան (խորհրդականներ)
Յաջողութիւն կը մաղթենք Վարչութեան աշխատանքներուն։
Գրագէտ եւ ազգային գործիչ Ճորճ Աբէլեանին նուիրուած յուշ-երեկոյ (Լիբանան)
Կազմակերպութեամբ Համազգայինի «Պարոյր Սեւակ» մասնաճիւղի վարչութեան, Շաբաթ, 3 Դեկտեմբեր 2022-ին, երեկոյեան ժամը 7:30-ին Այնճարի «Սարգիս Զէյթլեան» կեդրոնին մէջ տեղի ունեցաւ ուսուցիչ, գրագէտ, ազգային գործիչ Գէորգ Աբէլեանին նուիրուած յուշ-երեկոյ:
Ձեռնարկին բացումը կատարեց Եսայի Հաւաթեան, որ ընդհանուր գիծերու մէջ ներկայացուց Ճորճ Աբէլեանի աշխատանքի ընդարձակ ծիրը` Հայ աւետարական եկեղեցւոյ եւ վարժարանին մէջ ուսուցիչ, կրթական մշակ, Հայ յեղափոխական դաշնակցութեան շարքերուն մէջ տարբեր պատասխանատու պաշտօններ ստանձնած, յատկապէս ՀՅԴ «Կարմիր լեռ» կոմիտէին մէջ` ներկայացուցիչ եւ քարտուղար, աւելի քան 50 տարուան վաստակ ունեցող անդամ, Այնճարի մէջ տարբեր յանձնախումբերու անդամ եւ նախագահ, լրագրող, վաւերագիր, յօդուածագիր, գիրքերու հեղինակ, ուսումնասիրական աշխատանքներ կատարող, Պեքաայի մէջ արհեստից առաջին դպրոցներէն մէկուն տնօրէն, անձնական «Սաւա» ընկերութեան տէր, Ազգային բուժարանի հոգաբարձու, Համազգայինի «Պարոյր Սեւակ» մասնաճիւղի հիմնադիր եւ երկար տարիներու ժրաջան անդամ:
Ապա ան դիտել տուաւ, որ ընդհանրապէս ընկերութեան մէջ, յատկապէս` հայկական իրականութեան մէջ, մարդու, ի մասնաւորի ազգային մարդու յաջող օրինակ է Ճորճ Աբէլեան, որ Քեսապէն եկած է Այնճար, մեծ դժուարութեամբ յաճախած է Հայկազեան համալսարան, ուսուցչութիւն ըրած է, հայ ընտանիք կազմած է, Այնճարի մէջ ի՛ր ճիգերով հող գնած է, տուն կառուցած, անձնական հաստատութիւն հիմնած ու վարած:
Ե. Հաւաթեան լուսարձակի տակ առաւ նաեւ այն իրականութիւնը, որ Աբէլեանին մտահորիզոնը, աշխատանքային դաշտը ընդարձակ էր, անոնք չէին սահմանափակուած Այնճարով կամ Քեսապով, այլ համահայկական հարցերով հետաքրքրուած էր մեծապէս, իր գործունէութիւնը նաեւ այդ մակարդակով ծաւալած էր, հայն ու Հայաստանը մնայուն կերպով դրոշմուած էին անոր էութեան մէջ:
Ա.Մ.Է-ի Համազգայինի «Մուշեղ Իշխան» Մեկուսի Մասնաճիւղի «Ժորժ Սարգիսեան» Թատերական Միաւորի Ելոյթը
Կազմակերպութեամբ Համազգայինի «Մուշեղ Իշխան» Մեկուսի Մասնաճիւղի թատերական յանձնախումբին, Ուրբաթ, 30 Մարտ 2012-ին, բեմ բարձրացան խումբ մը թատերասէր երիտասարդներ, «Ժորժ Սարգիսեան Թատերական Միաւոր» անունին տակ եւ ներկայացուցին Ժագ Ս. Յակոբեանի «Կռունկը կը կանչէ» թատրերգութիւնը՝ բեմադրութեամբ Նորայր Գազանճեանի։
Աւելի քան երկու ժամ տեւողութեան, հանդիսատեսը մնաց միշտ լարուած վիճակի մէջ՝ սպասելով յաջորդ արարի իրադարձութիւններուն:
15 դերակատարներէն միայն երկուքը թատերական փորձ ունեցած են անցեալին գաղութէն ներս, անոնք են Սեդա Մանկասարեան-Պալիօզեանն ու Ալիս Մսրլեանը, որոնք ինչպէս միշտ մեծ վարպետութեամբ ու դերասանական անթերի հմտութեամբ կատարեցին իրենց դերերը արժանանալով հանդիսատեսի բուռն գնահատանքին:
Մարտօ Յովսէփեան եւ Մասիս Քահքէճեան յաջողութեամբ կրցան ներկայացնել իրարու հակադրուող կերպարներ:
Ազգասէր մարդու եւ ազգութիւնը ուրացող անհատի բախումը իր խոր ներգործութիւնը ունեցաւ հանդիսատեսի հոգիին մէջ: 
Ատեփի դերով ներկայացող Ճորճ Արտակ Էլէյճեանին երկուութեան տառապանքը նոյնպէս հասաւ հանդիսատեսին:
Հա՞յ թէ Աւստրալիացի, այս ին՞չ անբնական բախում մը յառաջացաւ իր հոգիին մէջ երբ իմացաւ իր հայկական ծագումը, երբ կռունկը կանչեց զինք....:
Այդ կանչը իր արեան կանչն էր իր արմատներէն բխող:
Մարիա Պաղտոյեանը իբրեւ Աւստրալիացի, երբեք պիտի չկարենար հասկնալ այն հոգեկան տագնապը, զոր կ՛ապրէր իր սիրած տղան։
Նոյնը չէր սակայն պարագան Շաղիկ Էլէյճեանին, որ թէեւ Աւստարլիա ծնած հայ աղջիկ էր, բայց կրնար հասկնալ ու ըմբռնել Ստեփին հոգեկան խռովքը, որովհետեւ հայեցի դաստիարակութեամբ հասակ նետած էր եւ հայօրէն կ՛ապրէր ու կը մտածէր:
Նազարէթ Էլէյճեան, Ալեն Դաւիթեան, Յակոբ Մանուէլեան, Սեւակ Ղազարեան եւ Խաչիկ Մանճիկեան կրցան յաջողութեամբ ներկայացնել հայ իրականութեան մէջ գոյութիւն ունեցող միջ-կուսակցական բախումները եւ անոր իբրեւ արդիւնք հայկական գաղութներէն ներս շարունակուող կազմակերպական կեանքի դիմագրաւած դժուարութիւնները:
Նժդեհ Գալլէշեանն ու Նաթալի Պաղտոյեանը նոյնպէս կրցան յաջողութեամբ ներկայացնել իրենց ստանձնած կերպարները, իսկ փոքրիկն Գէորգ Գազանճեանը հանդէս եկաւ իբրեւ ապագայի խոստումնալից դերասան:
Խորապէս ակնյայտ էր բեմադրիչ Նորայր Գազանճեանի մասնագիտական ու բծախնդիր ներդրումը այս աշխատանքին մէջ:
Ան բեմադրութեան կողքին ստանձնած էր նաեւ բեմական ձեւաւորումը, երաժշտութիւնն ու լուսաւորումը, որոնք մեծ ազդեցութիւն ունին թատրոնին յաջողութեան մէջ:
Վարձքը կատար վարագոյրի ետեւ աշխատող մեծ թիւով անձնակազմին անխտիր։
Ժերար Աւետիսեանի ցուցահանդէսի բացման հանդիսութիւն (Լիբանան)
Չորեքշաբթի, 10 Սեպտեմբեր 2014-ի երեկոյեան ժամը 7:00-ին, հովանաւորութեամբ Լիբանանի մշակոյթի նախարար Ռոնի Արայժիի, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Ժերար Աւետիսեանի «Նախնիներուն ստուերով» նիւթով խառն թեքնիք, աքրելիք եւ կտաւ ստեղծագործութիւններու ցուցահանդէսին բացման հանդիսութիւնը` ներկայութեամբ արուեստագէտներու եւ արուեստասէրներու:
Ձեռնարկին բացման խօսքը արտասանեց Սիւզի Տէրտէրեան, որ նշեց, թէ Ժերար Աւետիսեան մեծ ներդրում ունեցած է լիբանանեան մշակոյթին եւ յատկապէս թատրոնի ու ֆիլմարուեստի զարգացման գործին մէջ:
Տէրտէրեան աւելցուց, որ Աւետիսեանի ժամանակակից արուեստի գործերուն մէջ, մանաւանդ Հայոց ցեղասպանութեան 100-ամեակի սեմին, կայ յատուկ պատգամ մեզի` հայութեան, հայութեան բարեկամներուն եւ թշնամիին:
Գէորգ Ուլաշեանի նկարչական ցուցահանդէսը «Լիւսի Թիւթիւնճեան» պատկերասրահին մէջ (Լիբանան)
Հինգշաբթի, 28 Յունուար 2016-ի երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Գէորգ Ուլաշեանի գեղանկարչական ցուցահանդէսը` կազմակերպութեամբ Համազգայինի Գեղարուեստի դպրոցներու խնամակալութեան:
Բացման խօսքով հանդէս եկաւ Վարդան Յովսէփեան, որ բարի գալուստ մաղթելով բոլոր արուեստասէրներուն յայտնեց, թէ Համազգայինի հիմնական նպատակներէն եւ առաջնահերթութիւններէն է քաջալերել ընտիր արուեստը եւ հայ արուեստին ու մշակոյթին սէրը տարածել:
Ան ըսաւ, թէ ձեռնարկը կը միտի բոլորին հայեացքը կեդրոնացնել մեր շրջապատին մէջ իր արդար ինքնութիւնը նուաճած արուեստագէտ Գէորգ Ուլաշեանի գործերուն վրայ, որոնք կը ցոլացնեն գեղջկական պատկերներուն ընդմէջէն խաղողի, գինիի եւ բնութեան երանգները:
Վերլուծելով արուեստագէտին գործերը ան ըսաւ. «Անոր արարումի կիզակէտը ողկոյզն է, որթատունկը եւ հայրենի պարարտ հողը: Վերադարձ մը դէպի հայու վաղեմի աւանդութիւնները:
Ջուր կրել, գինի, արտերու հունձքը Գէորգ Ուլաշեանի ստեղծագործութեան տարերքը կը կազմեն:
«Կիլիկիա» երգչախումբի համերգ (Սուրիա)
Հովանաւորութեամբ` Գերշ. Տ. Մասիս Սրբ. Եպս. Զօպուեանի` Առաջնորդ Բերիոյ Հայոց Թեմին, կազմակերպութեամբ` Համազգայինի «Համօ Օհանջանեան» մասնաճիւղի վարչութեան, Չորեքշաբթի, 8 Յունիս 2022-ի երեկոյեան ժամը 8:00-ին, «Սարդարապատ» սրահէն ներս տեղի ունեցաւ հայրենասիրական երգերու համերգ, կատարողութեամբ` «Կիլիկիա» երգչախումբին, խմբավարութեամբ` Հոգշ. Տ. Անդրանիկ Աբղ. Քիւրիւմեանի, դաշնամուրի ընկերակցութեամբ` օրդ. Էւա Պետրճիքեանին։
Ձեռնարկին բացման խօսքը արտասանեց Օսան Քիլաղպեան։
Ան բարի գալուստ մաղթեց ներկաներուն եւ հակիրճ ձեւով ներկայացուց Քեսապի մշակութային կազմակերպ գործունէութիւնը, ապա «Կիլիկիա» երգչախումբի ծնունդը եւ աշխատանքը մինչ օրս։
Խօսքը աւարտեց շնորհակալութիւն յայտնելով բոլոր անոնց որոնք նեցուկ կանգնեցան յաջողցնելու սոյն ձեռնարկը։
Երգչախումբը մեկնաբանեց` «Ազգ Փառապանծ», «Մենք Պէտք է Կռուենք», «Հիմի էլ Լռենք», «Զէյթունցիներ», «Հայաստան», «Խանի Երգը», «Ով Որ Քաջ Է», «Կովկասի Քաջեր», «Գովք Եդեսիոյ», «Երեւան էրեբունի», «Սարդարապատ», «Գետաշէն», «Պատերազմ ենք Գնում», «Ելէք հայեր», «Արդեօք Ովքեր են» եւ «Հայեր Միացէք» երգերը, որոնք մեծ խանդավառութեամբ ընկալուեցան ներկայ ժողովուրդին կողմէ:
Արդ, բեմ հրաւիրուեցաւ մասնաճիւղիս ատենապետ Սթիւ Պէօճիկեանը փոխանցելու յուշանուէր մը երգչախումբիս խմբավարին առ ի երախտագիտութիւն երեք ամսուան անսակարկ նուիրումով տարած աշխատանքին։
Համերգի եզրափակիչ խօսքը արտասանեց առաջնորդ սրբազան հայրը:
Ան բարձրօրէն գնահատեց խմբավար հայր սուրբը, Համազգայինի վարչութիւնը եւ երգչախումբի բոլոր անդամները, որոնք ջանք չխնայեցին իրենց լաւագոյնը տալու, յաջողցնելու այս ազգայնաշունչ համերգը։
Սրբազան հօր խօսքէն ետք, երգուեցաւ «Կիլիկիա» մաղթերգը, որմէ ետք «Պահպանիչ» աղօթքով, մշակութասէր քեսապահայերը լիցքաւորուած ազգային ոգիով եւ բարձր տրամադրութեամբ վերադարձան իրենց տուները։
Համազգայինի Գլաձոր Մասնաճիւղը` Փետրուարին (Գանատա)
Թորոնթոյի մէջ, Փետրուար ամիսը սովորաբար բուք ու բորանէն հեռու՝ տուներուն մէջ, կրակարաններուն առջեւ կծկուելու ամիս է. կամ՝ աւելի արկածախնդիրներուն կամ մարզանքով հետաքրքրուողներուն համար՝ քաղաքէն դուրս, լեռներու վրայ սահելու ամիս։
Սակայն, տարբեր էր Փետրուարը այս տարի. մշակութային ձեռնարկներով ողողուն ամիս մը, հակառակ՝ սաստիկ ցուրտին, անդադար տեղացող ձիւնին, սառուցեալ անձրեւին, որոնք իրարու հետ եկան քաղաքը ճերմակ ու սահուն տափաստանի մը վերածել, մանաւանդ՝ ամսուան առաջին կիսուն։
Իսկ այս վիճակին ստեղծած տրամադրութենէնդուրս գալու համար, աւելի յարմար ի՞նչ միջոց կայ արդեօք, քան՝ ծիծաղը. ուրեմն, հակիրճ՝ Վահէ Պէրպէրեանի մենախօսութեան մասին։
«ՈՒՐԵՄՆ» մենախօսութեան ներկայացումը ծրագրուած էր Համազգայինի «Դէմ Դիմակ» թատրոնին կողմէ, 10 եւ 11 Փետրուար 2018-ին, համբաւաւոր «Երգ Հայաստանի» երաժշտախառն թատերական ներկայացումէն մօտ երեք շաբաթ անց։
Փակագիծ մը բանալով կ՚արժէ նշել, թէ Հ.Հ. ժողովրդային արտիստ Աշոտ Ղազարեանի, հմայիչ դերասանուհի-երգչուհի Արփի Գաբրիէլեանի ու սիրուած, տաղանդաւոր դերասան Ռաֆայէլ Երանոսեանի կատարողութեամբ՝ «Երգ Հայաստանի» ներկայացումը (բեմադրութիւնը՝ Արշալոյս Յարութիւնեանի) մեծապէս խանդավառած էր Թորոնթոն, 26 Յունուարին։
Փետրուարը հազիւ թեւակոխած, «Ուրեմն»ի երկու ելոյթներուն տոմսերը սպառեցան. Ժողովուրդի բուռն փափաքին ընդառաջելով, երրորդ ներկայացումը կազմակերպուեցաւ, 13 Փետրուարին։
Վահէ Պէրպէրեանի ներկայացումներուն ծանօթ անձը գիտէ թէ ինչ կ՚ակնկալէ. Պէրպէրեան իր նիւթերը կը վերցնէ կեանքէն, ժողովուրդէն, մեր առօրեայէն. չի վարանիր, չի զտեր, չի մեղմացներ. կու տայ այնպէս ինչպէս որ ինք համադրած է՝ ազատ, անկեղծ, անկաշկանդ։
Ինչպէս հանդիսավար Վարագ Պապեան իր բացման խօսքին մէջ արտայայտուեցաւ՝ «Այս սրահին մէջ հաւաքուողներուս համար, Վահէ Պէրպէրեանը անծանօթ անուն, անծանօթ դէմք չէ։
Տասնեակ տարիներէ ի վեր , իր սրամիտ մենախօսութեամբ, կրցած է , արտօնած ՝ մեր ազգը պաշտպանող վահանը մէկ կողմ դնել և շատ պարզ ձեւով մեր ոտքերը տնկել ու խնդալ»:
Եւ այդ ալ ըրաւ հանդիսատեսը. երէցն ու երիտասարդը, հայաստանցին, սուրիահայը, պարսկահայը, լիբանահայը, գանատահայը, իրաքահայը…. «Համազգային» թատերասրահը բերնէ բերան լեցնող հայը նստեցաւ եւ մօտ երկու ժամ բարձրաձայնխնդաց իր կեանքին, կենցաղին, յարաբերութիւններուն, համոզումներուն մասին առանց դադարի, երերայաջորդ պատումներունականջալուր։ 
Աւարտին, տեղի ունեցաւ Վահէ Պէրպէրեանի գիրքերու եւ խտասալիկներու վաճառքը, կազմակերպուած Գրատարած-գրադարանի յանձնախումբին կողմէ։
ՓՈՔՐԵՐՈՒ ՊԱՏՄՈՒԹԵԱՆ ԺԱՄ
Կիրակի՝ 11 Փետրուար 2018, հաւանաբար Գլաձոր մասնաճիւղի պատմութեան էջերուն անցնի իբր ամենէն բազմակողմանիօրէն ծանրաբեռնուած օրերէն մին. երեք տարբեր ձեռնարկներ՝ «Ուրեմն»ի երկրորդ ելոյթը, Փոքրերու Պատմութեան ժամ յայտագիրը եւ Պարարուեստի ելոյթ՝ մէկ օրուան մէջ։
Կոմիտասի ծննդեան 150-ամեակ (Լիբանան)
Հովանաւորութեամբ Համազգայինի Շրջանային վարչութեան, կազմակերպութեամբ Համազգայինի «Գուսան» երգչախումբին եւ գործակցաբար Համազգայինի «Վահէ Սէթեան» հրատարակչատան, Ուրբաթ, 14 Փետրուար 2020-ի երեկոյեան ժամը 7:00-ին, «Ազդակ»-ի «Փիւնիկ» սրահին մէջ նշուեցաւ Կոմիտասի ծննդեան 150-ամեակը:
«Ուսուցիչներ, դաստիարակներ զգուշութեամբ եւ երկիւղածութեամբ մօտեցէք դաստիարակութեան գործին, խիստ փափուկ պաշտօն մըն է ձերը, դաստիարակելու կոչուած ենք սերունդ մը, որ ապագայ ազգն է. սխալ ուղղութեամբ ազգ մը կը խորտակենք վերջը» Կոմիտասի այս խօսքը մէջբերելով ձեռնարկի հանդիսավար Կարէն Արաբկիրեան ողջունեց ներկաները նշելով, որ «Կոմիտասի այս խօսքերով մեծ պատասխանատուութեան դիմաց կը կանգնինք բոլորս»:
Օրուան բանախօսն էր Հայկազեան համալսարանի դասախօս Շաղիկ Գանտահարեան-Խիւտավերտեան, որ հանգամանօրէն ներկայացուց Կոմիտասի մշակութային ստեղծագործական աւանդին վարկն ու պատգամը հայութեան:
Կոմիտաս Վարդապետի 150-ամեակի նշում (Լիբանան)
Բարձր հովանաւորութեամբ Տանն Կիլիկիոյ կաթողիկէ հայոց Գրիգոր Պետրոս Ի. կաթողիկոս պատրիարքին, հովանաւորութեամբ Համազգայինի Լիբանանի Շրջանային վարչութեան, կազմակերպութեամբ Համազգայինի գեղարուեստի դպրոցներու խնամակալութեան, կատարողութեամբ «Բարսեղ Կանաչեան» երաժշտական քոլեճի ուսուցիչներուն եւ Մեծի Տանն Կիլիկիոյ կաթողիկոսութեան «Շնորհալի» երգչախումբին Կիրակի, 8 Մարտ 2020-ի երեկոյեան ժամը 7:30-ին, «Յակոբ Տէր Մելքոնեան» թատերասրահին մէջ տեղի ունեցաւ Կոմիտասեան երեկոյ, նուիրուած` Կոմիտաս վարդապետի ծննդեան 150-ամեակին:
Ներկայ էին Լիբանանի թեմի քարոզիչ Անանիա ծ. վրդ. Գուճանեան, երիտասարդութեան եւ մարմնակրթութեան նախարար Վարդինէ Օհանեան-Գէորգեան, կղերականներ, միութիւններու ներկայացուցիչներ եւ արուեստասէր բազմութիւն մը:
Լիբանանի եւ Հայաստանի քայլերգներու ունկնդրութենէն ետք Համազգայինի գեղարուեստի դպրոցներու խնամակալութեան անդամ Լիզա Պասթաճեան բարի գալուստ մաղթելէ ետք ներկաներուն յայտնեց, որ հակառակ Լիբանանի մէջ տիրող դժուար պայմաններուն, Համազգայինը պարտք կը զգայ յիշելու, յարգելու եւ մեծարելու համեստ, սակայն ստեղծագործ երգահան, երաժշտագէտ, հայկական դասական երաժշտութեան հիմնադիր եւ հայ երգի փրկիչ Կոմիտաս վարդապետի ծննդեան 150-ամեակը` աւելցնելով, որ Կոմիտասի երաժշտութիւնը եւ երգերը մշտապէս հիացական արձագանգ ձգած են Էջմիածինէն մինչեւ հեռաւոր Եւրոպա: Պասթաճեան շեշտեց, որ Կոմիտասի աւանդը ողջ է տակաւին ու կը յաւերժանայ համայն հայութեան երկիւղածութեան խորհրդաւոր պահերուն ընդմէջէն, կ՛արձագանգէ հայ դպրոցի բեմերէն, ուր սերունդներ շարունակ երգած են ու պիտի շարունակեն երգել ժողովրդական ազգագրական երգեր, կը գոյատեւէ իր աշակերտին` Բարսեղ Կանաչեանի ընդմէջէն, որ հետեւելով Կոմիտասի երգչախումբի օրինակին 1936-ին կը կազմէ Պէյրութի «Գուսան» երգչախումբը եւ իր անունով 1983-էն ի վեր կը գործէ Լիբանանի Համազգայինի երաժշտական քոլեճը:
Կոմիտասի ծննդեան 150-ամեակ (ԱՄՆ)
Կազմակերպութեամբ Համազգային Հայ Կրթական Եւ Մշակութային Միութեան Արեւելեան ԱՄՆ-ի Շրջանային Վարչութեան, Քոլումպիա Համալսարանի Հայկական Կեդրոնին եւ Հայկական Ուսումնասիրութիւններու եւ Հետազօտութիւններու Միութեան, Ուրբաթ, 8 Փետրուար 2019-ին հանդիսաւոր յոբելենական միջոցառումով նշուեցաւ հայկական երաժշտութեան հսկայ Կոմիտասի ծննդեան 150-ամեակը, Նիւ Եորքի Քոլումպիա Համալսարանէն ներս։
Հանդիսութեան ներկայ գտնուեցան 120-է աւելի ուսանողներ, մտաւորականներ, երաժիշտներ եւ Ա.Մ.Ն.-ի Արեւելեան տարբեր համայնքներէ ժամանած միութենական ներկայացուցիչներ։
Օրուան հանդիսավարն էր Քոլումպիա Համալսարանի դասախօս՝ Դոկտ. Խաչիկ Մուրատեան։
Երաժշտական յայտագրով հանդէս եկան տաղանդաւոր երաժիշտներ` Լուսին Մուսայէլեան (սոփրանօ), Վաղարշակ Օհանեան (պարիթոն) եւ Արսէն Կետիկեան (ջութակ), կատարելով Կոմիտասի ստեղծագործութիւններէն։
Օրուան բանախօսն էր Ֆրէնքլըն եւ Մարշըլ Համալսարանի Երաժշտական Ամպիոնի Վարիչ Փրոֆ. Սիլվիա Ալաճաճի։
Ան գեղեցիկ կերպով ներկայացուց Կոմիտասի կեանքն ու գործունէութիւնը՝ Պոլիսէն Էջմիածին ու Եւրոպա, նրա կատարած մշակումները, հազարաւոր հայ ժողովրդական երգերու նոթագրումը եւ կորուստէ փրկումը, անոր ունեցած մեծ ներդրումը հայ հոգեւոր երաժշտութեան մէջ։
Դոկտ. Ալաճաճի նշեց, որ Կոմիտասը հայութեան բոլոր հատուածները իրար միացնող կամուրջ մը եղած է, հաւասարապէս պատկանելով Արեւելահայութեան եւ Արեւմտահայութեան, ինչ որ բացառիկ իրողութիւն մըն է։
Ապրի՛Համազգայինը, «Անուշ Օփերան Մանուկների Աչքերով» աշակերտական ձեռնարկին առթիւ (ԱՄՆ)
Համազգայինի Արեւմտեան Ամերիկայի Շրջանային Վարչութիւնը, յաջորդաբար երրորդ տարին ըլլալով, կրցաւ Լոս Անճելըսի հայկական վարժարաններու աշակերտութեան առիթ ընձեռել , հայկական բեմարուեստէն գեղեցիկ նմոյշ մը ըմբոշխնելու:
Արդարեւ՝ օգտուելով Երեւանի «Արմէն Տիգրանեան» երաժշտական դպրոցի սաներու Լոս Անճելըս այցելութենէն, Համազգայինի թատերական միաւորը անմիջապէս լծուեցաւ կազմակերպչական աշխատանքներու եւ ի պատիւ բոլոր հայկական վարժարաններու տնօրէնութեանց եւ հայոց լեզուի դասատուներու անվերապահ աջակցութեան, աշակերտական ելոյթը իրականութիւն դարձաւ եւ աւելի քան 1400 հայ աշակերտներ վայելեցին մանուկներու դերակատարութեամբ եւ մանուկներու համար յատուկ եւ գեղեցիկ բեմադրութիւն մը՝ Երկուշաբթի 18 Ապրիլի առաւօտուն, Կլենտէյլի «Ալէքս» թատերասրահէն ներս:
Բացման խօսքով ելոյթ ունեցաւ Համազգայինի թատերական միաւորի ներկայացուցիչ Նարկիզ Մուրինեան, որ ջերմօրէն ողջունեց բոլոր աշակերտներն ու ուսուցիչները:
«Անոյշ» օփերան բազմիցս ներկայացուած է Լոս Անճելըսի բեմերուն վրայ, իսկ հայրենիքի մէջ, «Անոյշ»ը մշտական ներկայութիւն է, հայրենի ժողովուրդին համար նուիրականացած արուեստի սրբութիւն մը, որ սկիզբ առած է Գոհար Գասպարեանով, Աննա նշանեանով, ապա անոր յաջորդներով, մինչեւ փոքրիկ Անոյշ՝ 10 տարեկան Անին, որ իր զգլխիչ ձայնով եւ կատարումով կրցաւ գերել հանդիսատեսը:
Անիին կ՛ընկերանային իր ընկերները եւ անոնք կը մարմնաւորէին «Անոյշ»ի գլխաւոր հերոս-հերոսուհիները:
Ի վերուստ՝ երկնատուր շնորհներով օժտուած գերազանց դերակատարութիւն: Հայրենի «կռունկներուն» այցը յատուկ ոգեւորութիւն ստեղծեց հանդիսատեսներուն, մանաւա՛նդ պատանիներուն մօտ, երբ այստեղ հասակ առած հայ աշակերտը, առիթ չէր ունեցած ականատես ըլլալու նման մասնագիտական մակարդակի, գրեթէ արհեստավարժութեան հասնող խաղարկութեան, Արմէն Տիգրանեանի երաժշտութեամբ, Թումանեանի հեղինակած «Անոյշ»ին, որոշ պատշաճեցումներով, յատկապէս ողբերգական աւարտին շրջանցումն ու ոճրային արարքի տեսարանին անտեսումը:
Համազգայինի «Անի» պարախումբը ընկերազաւ «Անոյշ»ին, բացառիկ կերպով ներդրում ունենալով ելոյթի յաջողութեան:
Պարուսոյցներ՝ Եղիա Հաշօլեան եւ Սիւզի Բարսեղեան-Դարբինեան սիրով ընդառաջեցին իրենց ուղղուած հրաւէրին եւ շատ կարճ ժամանակամիջոցի մէջ կրցան բեմ հանել «Անոյշ»ին ներդաշնակ պարերու ընտրանի մը:
Առանց «Անի»ի մասնակցութեան կարելի պիտի չըլլար «Անոյշ»ի լիիրաւ բեմադրութիւնը:
Այս բոլորը շնորհիւ իրենց ուսուցիչ-ուսուցչուհիներու անմնացորդ նուիրումին եւ լուրջ մօտեցումին, ձայնամարզութեան, բարձր մակարդակի կատարումներուն, հետեւողական ճիգերուն, լիակատար օփերա մը, ծափահարելի եւ բիւր յարգանքի արժանի, արդարօրէն ապագայի յոյսեր սերմանող յուսատու փարոս մը:
«Գոհացնել պատանի եւ չափահաս հայ հանդիսատեսներու մասնագիտական բեմարուեստի պահանջը եւ զարգացնել անոնց մէջ հայկական արուեստի ընկալման իւրայատուկ ճաշակ եւ վարժութիւն»:
Համազգայինը իր ուսերուն վրայ առած է, հայեցիութիւն ջամբելու քաղցր եւ դաստիարակիչ նուիրական առաքելութիւն մը, յատկապէ՛ս աշակերտական տարիքի երեխաներուն համար: Հայ թատրոնի փառահեղ էջերէն մասունքներ ըմբոշխնելով, անոնք պատկերացում կ՝ունենան իրենց հայրենիքէն ծնած հեղինակներու գործերուն:
Ու ո՛չ միայն հպարտ պիտի զգան այս ժառանգութեամբ, այլ պիտի կարենան թօթափել օտարամոլութեան բարդոյթը եւ պիտի սնանին ազգային ոգիով եւ մշակութային աւանդներով:
Շնորհակալութի՜ւն բոլոր Տնօրէններուն, որոնք ի տես այս բացառիկ ելոյթին, իրենց աշակերտներուն անունով երախտագիտութիւն յայտնեցին Համազգայինին, այս իրերայաջորդ տարիներու կազմակերպչական աւանդին համար:
Աւարտին, իւրաքանչիւր վարժարան առիթ ունեցաւ յիշատակի խմբանկար ունենալու «Անոյշ»ի դերակատարներուն հետ:
Համազգայինի թատերական միաւորը ճիգ չի խնայեր, թատերական աշխատանիստեր կազմակերպելու չափահասներու թէ փոքրերու համար, թէեւ սիրողական մակարդակի վրայ, գլխաւորաբար զարկ տալու թատերախումբի մը կազմաւորումին, քաջալերելով եւ մարզելով խոստմնալից տաղանդներ:
Այս ազնիւ նպատակը իրականութիւն պիտի դառնայ հաւատքով եւ միասնական ճիգերով:
Վստահ ե՛նք, որ այս մէկն ալ կը յաջողի, Համազգայինի մշակութային այլ իրագործումներու կողքին:
Ապացոյց՝ պարախումբերու, երգչախումբի, գծագրական ակադեմիայի կամ ձեռարուեստի ու աւանդոյթներու աշխոյժ գործունէութիւնը:
Համազգայինի Արեւմտեան Ամերիկայի Շրջանային վարչութիւն եւ Թատերական միաւոր
«GOODBYE ANTOURA» (Գանատա)
Չորեքշաբթի, 18 Նոյեմբեր 2015-ի երեկոյեան ժամը 8-ին, հարիւր գրասէրներ ներկայ եղան Հայ Կեդրոնի Ա. Ահարոնեան սրահէն ներս, Գառնիկ Բանեանի «Goodbye Antoura» գիրքի շնորհահանդէսին։
Ձեռնարկը կազմակերպուած էր՝ Թէքէեան Մշակութային Միութեան, Պոլսահայ Միութեան, եւ Համազգային Հայ Կրթական եւ Մշակութային Միութեան «Սանահին» մասնաճիւղի գրական յանձնախումբին կողմէ։
Բարի գալուստի խօսքով ձեռնարկին բացումը կատարեց Անահիտ Պալեան, որ իր խօսքին մէջ ըսաւ թէ «Goodbye Antoura» գիրքը, ընթերցողին առջեւ կը բանայ եղեռնի դառն դէպքերէն մէկը, որուն մասամբ ծանօթ ենք:
«Goodbye Antoura» թարգմանութիւնն է Գառնիկ Բանեանի «Յուշեր Մանկութեան եւ Որբութեան» գիրքին, եւ կը հանդիսանայ լաւագոյն օրինակներէն մէկը, ուր կը նկարագրուի Մեծ Եղեռնեան սարսափը ապրած հեղինակի մանկութիւնն ու պատանեկութիւնը։
Գիրքին թարգմանութիւնը կատարած է Լիբանանէն Գալիֆորնիա հաստատուած, երիտասարդ ուժ մը՝ Սիմոն Պէօճէքեան, որուն պատգամն ու կարծիքը գրքին մասին, ներկաները լսեցին տեսաերիզի միջոցաւ։ Սիմոն Պէօճէքեան նշեց թէ այս գիրքը ցոյց կու տայ, թէ ի՛նչպէս մանուկներ, առանց անպայման հասկնալու իրենց շուրջ պատահած դէպքերը, բնազդօրէն կը դիմադրեն երբ իրենց ինքնութիւնը սպառնալիքի տակ է:
Այս տիպի կենսագրականներ շատ մեծ դեր կրնան խաղալ օտար շրջանակներու մօտ, ցեղասպանութեան քարոզչական աշխատանքին մէջ: 
Իսկ ո՞վ է Գառնիկ Բանեան:
Ծնած է 1910ին, Կիւրիւն:
Հազիւ հինգ տարեկան, ենթարկուած է տեղահանութեան եւ անապատի ճամբուն վրայ կորսնցուցած է իր մայրը, քոյրն ու եղբայրը:
Եղեռնէն հրաշքով փրկուած հայ որբերը թրքացնելու նպատակով ճեմալ Փաշայի կազմակերպած 100 հազարաւոր հայ որբերու հաւաքին ընթացքին փոխադրուած է Անթուրայի որբանոցը, ուր ապրած է որբանոցային կեանքի բոլոր դժուարութիւնները:
Ապա իր ողջ մնացող ընկերներուն հետ փոխադրուած է Ժպէյլի որբանոցը, ուր ստացած է ազգային առողջ ոգիով դաստիարակութիւն:
Որբանոցային կեանքը իր մէջ կոփած է պայքարի եւ տոկունութեան ոգի մը, որուն շնորհիւ յաղթական պայքար տարած է կեանքի հարուածներուն դէմ:
Որբանոցէն ետք նետուած է կեանքի ասպարէզ. արհեստի ճամբով, զբաղած է ելեկտրական գործերով:
Ուսման անյագ փափաք ունենալով եւ բախտի տնօրինումով՝ արհեստը կէս ձգած է ու մտած է նորաբաց Ճեմարանը, 1930ին:
1935 Յունիսին եղած է Ճեմարանի առաջին հունձքի 8 շրջանաւարտներէն մէկը: 
Այնուհետեւ իր կեանքը եղած է ուսման, դասաւանդութեան եւ գիրի, գրականութեան աշխարհը:
Ամուսնացած է եւ ունեցած երկու զաւակներ՝ Հուրի եւ Շաղիկ:
Ճեմարանի մէջ եւ այլուր ճանչցուած է իբրեւ հայոց լեզուի եւ հայագիտական նիւթերու ուսուցիչ:
Ան Լեւոն Շանթի տնօրէնութեան ժամանակ վարած է փոխ տնօրէնի պաշտօն, իսկ Սիմոն Վրացեանի ժամանակ, Մուշեղ Իղխանի հետ նշանակուած է տնօրէնի օգնական:
1936ին, իր շրջանաւարտ ընկերներուն հետ միասին, Գառնիկ Բանեան հիմը դրած է Ճեմարանի Շրջանաւարտից Միութեան:
1944ին եղած է հիմանդիր անդամ՝ Շրջանաւարտից Միութեան պաշտօնաթերթ «Ակօս»ին եւ ստանձնած խմբագրութեան պաշտօնը:
Գառնիկ Բանեան եղած է մնայուն եւ գործօն անդամ Համազգայինի, մերթ իբրեւ պարզ անդամ, մերթ իբրեւ վարչական եւ մերթ իբրեւ քարտուղար եւ գործավար: 
Պատանեկութեան տարիներուն անդամակցած է Հ.Յ.Դ. շարքերուն եւ վարած՝ պատասխանատու պաշտօններ:
Ան իր մասնակցութիւնը բերած է Ազգային Իշխանութեան զանազան մարմիններուն մէջ, մասնաւորաբար Ազգային Խորհուրդի իբրեւ անդամ եւ ատենապետ: Եղած է Ազգային Երեսփոխան. Քաղաքական Ժողովի եւ Գաւառական Ժողովի կարկառուն դէմքերէն:
1970-ին պարգեւատրուած է Մեսրոպ Մաշտոց Մետալով Խորէն Ա. Կաթողիկոսի կողմէ, իր երկարամեայ կրթական, մշակութային եւ ազգային գործունէութեան համար:
Գառնիկ Բանեան ուսուցիչը, մտաւորականն ու հանրային գործիչը ծառայած է խոնարհաբար, եւ իր կարգապահութեամբ եւ ճշգրտութեամբ ակնածանք ու հիացմունք ստեղծած:
Իր ամբողջ կեանքը անսակարկ նուիրում եղած է իր ազգին, հայ լեզուին, Ճեմարանին, Համազգայինին եւ հայ մշակոյթի գործիչներուն:
Մահացած է 23 Յուլիս 1989ին:
Ապա Ա. Պալեան բեմ հրաւիրեց Թէքէեան Մշակութային Միութենէն Տիկին Սիլվա Ամատունին, որպէսզի ներկայացնէ Բժիշկ Կարպիս Հարպոյեանի կենսագրականը ու հրաւիրէ զինք՝ ներկայացնելու համար «Յուշեր Մանկութեան եւ Որբութեան» գիրքը։
Բժիշկ Հարպոյեան բծախնդրօրէն ներկայացուց հեղինակին կեանքը գաղթի ճամբուն վրայ, ուր ան կորսնցուցած էր իր ընտանիքի անդամները ու Ճաշակած տեղահանութիւնը՝ իր բոլոր դժուարութիւններով եւ Անթուրայի որբանոցի կեանքը իր դժոխային բոլոր երեսներով՝ հայ որբերու թրքացում, անօթութիւն եւ չարչարանքներ։
Այս բոլորը ան կատարեց մերթ ընդ մերթ ընթերցելով գրքէն հատուածներ, պաստառին վրայ միաժամանակ ներկայացնելով նիւթին առնչուող պատկերներ։ 
Գառնիկ Բանեանի աներեւակայելի, բայց իրաւ արկածախնդրութիւնները ներկայացուելէ ետք, Անահիտ Պալեան հաստատեց, թէ այս բոլորը լսելով հանդերձ հայ ժողովուրդը կայ ու պիտի մնայ եւ մեր կարգախօսն է «ԿԸ ՅԻՇԵՆՔ ՈՒ ԿԸ ՊԱՀԱՆՋԵՆՔ». ան աւելցուց թէ Հայոց Ցեղասպանութեան 100 ամեակին առթիւ հայեր իրենց մասնակցութիւնը բերին զանազան մարզերու մէջ, քաղաքական, քարոզչական, հանրային հաւաքական ինչպէս նաեւ հրատարակչական աշխատանքներով, եւ այդ աշխատանքներէն հեռու չմնացին նաեւ հայ արուեստագէտներ:
Այս ծիրէն ներս ներկաները առիթը ունեցան դիտելու հայ արուեստագիտուհիի մը (ափսոս որ անունը անկարող եղանք գտնել) աւազով պատրաստած տեսաերիզի ցուցադրութիւնը, Կոմիտասեան երաժշտութեան զուգընթաց, որուն աւարտին արուեստագիտուհին աւազով գրեց «Կը Յիշենք 1915–ի Ցեղասպանութիւնը»:
Անահիտ Պալեան դարձեալ հրաւիրեց Սիլվա Ամատունին, որպէսզի այս անգամ ներկայացնէ հեղինակին դուստրը՝ Հուրի Բանեանը, որ 27 տարիներէ իվեր կը վարէ Պոսթոնի Սուրբ Ստեփանոս վարժարանի տնօրէնութիւնը եւ իր մեծ ջանքերով որակաւորած ու ընդարձակած է զայն։ Ան պարգեւատրուած է Մեսրոպ Մաշտոց Մետալով Արամ Ա. Կաթողիկոսի կողմէ եւ Զապէլ Թագուհիի Մետալով՝ Ազգային առաջնորդարանի կողմէ: 
Հուրի Բանեան իր խօսքին մէջ, շնորհակալութիւն յայտնեց երեք միութիւններուն, որոնք կազմակերպեցին իր հօր գիրքին շնորհահանդէսը։
Ան ներկաներուն բացատրեց, թէ ի՞նչ էին պատճառները, որոնք զինք մղեցին այս գրքի թարգմանութեան, եւ ինչպիսի՞ անդրադարձ ունեցած է այս գիրքը, թէ՛ իր ընտանիքին եւ թէ ամբողջ սփիւռքի տարածքին։
Ան իր խօսքին մէջ յիշեց թէ գիրքը հրատարակուած է Stanford University հրատարակչատան կողմէ եւ գիրքի յառաջաբանն ու վերջաբանը կատարած է Davis-ի Գալիֆորնիա Համալսարանի (University of California in Davis) Մարդկային Իրաւունքներու բաժնի դասախօս՝ ՓրոՖ. Keith Watenpaugh, որ գալիք տարիներուն իր ուսանողներուն հետ պիտի ուսումնասիրէ գիրքը:
Դասախօսը ողջունած է Հուրի Բանեանի նախաձեռնութիւնը թարգմանելու նման արժէքաւոր գիրք մը եւ շեշտած է «Goodbye Antoura» գիրքի կարեւորութիւնը ոչ միայն որպէս գրական արժէք այլ որպէս մարդկային իրաւունքներու պաշտապանման հարցեր քննարկող վաւերագրութիւն, ուր կ'արծարծուին մարդկութիւնը յուզող նիւթեր, ինչպէս պատկանելիութեան հարց, երեխաներու իրաւունքներու բռնաբարում, ինչպէս նաեւ ցեղասպանութենէն ետք վերակազմութիւն, վերականգնում, եւայլն: 
Հուրի Բանեան նաեւ արտայայտեց իր բարձր տպաւորութիւնները՝ Սուրբ Յակոբ ազգային վարժարանի աշակերտներուն մասին, որոնց այցելած էր նոյն առաւօտ։
Անահիտ Պալեան իր փակման խօսքին մէջ ըսաւ. «Այս գիրքի թարգմանութիւնը կու գայ ողջ աշխարհին յիշեցնելու թէ պատմական ճշմարտութիւնները չեն կրնար թաղուիլ, հակառակ 100 տարիներու թաւալումին: 
Ապրելու եւ կեանքը սիրելու բնազդն էր որ ստիպեց այդ որբերուն, որ գտնեն հնարքներ պաշտպանուելու եւ հակադարձելու սովին ու այդ աներեւակայելի չարչարանքներուն եւ նոյն այդ ապրելու եւ եղած անարդարութեան դէմ պայքարելու բնազդն է, այսօր մեր մէջ, որ կը համախմբէ մեզ բոլորս եւ կը ստիպէ մեզի անդրադառնալու անցեալի իրականութիւններուն, աւելի եւս կազմակերպուած, աւելի եւս արթուն եւ զգոյշ ըլլալու այսօր եւ գալիք տարիներուն»:
Ձեռնարկի աւարտին, ներկաները իրենց հետ տարին Հուրի Բանեանին կողմէ մակագրուած գիրքերը՝ ձեւով մը բաժնեկից ըլլալու հայ որբերու ցաւալի յիշատակներուն, միաժամանակ՝ նորոգելու իրենց պայքարի եւ պահանջատիրութեան կամքն ու ոգին։
«Սանահին» մասնաճիւղի վարչութիւն
Համազգայինի Մ. եւ Հ. Արսլանեան Ճեմարանի ԺԲ. աւարտական դասարանի վկայականներու բաշխման հանդիսութիւն (Լիբանան)
Չորեքշաբթի, 29 Յունիս 2016-ի երեկոյեան ժամը 7:00-ին Համազգայինի Մ. եւ Հ. Արսլանեան Ճեմարանի «Տոքթ. Ատրինէ Գարագաշեան» մարզամշակութային սրահին մէջ տեղի ունեցաւ ԺԲ. աւարտական դասարանի վկայականներու բաշխման հանդիսութիւնը ներկայութեամբ Լիբանանի Հայոց Թեմի Առաջնորդ Շահէ Եպս. Փանոսեանի, Լիբանանի մէջ Հայաստանի դեսպան Սամուէլ Մկրտչեանի, Համազգայինի Կեդրոնական Վարչութեան, Ճեմարանի խնամակալութեան, տնօրէնութեան, անձնակազմին, ծնողներուն, շրջանաւարտներուն եւ դպրոցի բարեկամներուն։
Լիբանանի եւ Հայաստանի քայլերգներու ունկնդրութենէն ետք, հանդէսը սկսաւ Ճեմարանի պատմութեան ներկայացումով:
«Ils sont tombés» երգին ընկերակցութեամբ պաստառի վրայ նահատակ մտաւորականներու նկարներու ցուցադրութենէն ետք, ԺԱ. դասարանի աշակերտներ Յակոբ Թաշճեան եւ Քրիստ Բրուտեան Ճեմարանի հիմնադիրներ Լեւոն Շանթի ու Նիկոլ Աղբալեանի ձայներով պատմեցին Հայոց ցեղասպանութեան իբրեւ արդիւնք տարագրուած հայութեան լեզուն, մշակոյթն ու ինքնութիւնը ամէն գնով պահելու տեսլականով 3 Մարտ 1930-ին հիմնադրուած Հայ Ճեմարանի պատմութիւնը:
«Հայ Ճեմարանը գիտականօրէն դրուած է ընտանեկան հիմերու վրայ, ամէն կերպ կը ջանանք, որ դպրոցական կեանքը պաշտօնականի չվերածուի, որ աշակերտութեան եւ ուսուցչութեան փոխադարձ շփումն ու յարաբերութիւնը՝ թէ՛ արտաքուստ, թէ՛ ներքուստ հոգեբանօրէն ըլլայ ընկերական, պարզ ու բնական:
Այս տեսակի վերաբերումը սակայն ոմանց համար իսկոյն ըմբռնելի չէ, որովհետեւ դպրոցի մասին իրենց ունեցած գաղափարէն քիչ մը կը շեղի»,- կ՛ըսէ Լեւոն Շանթ:
1935-ի շրջանաւարտներուն նկարը երեւցաւ պաստառին վրայ, այնուհետեւ ներկայացուեցաւ Ճեմարանի բարգաւաճումը, 27 Մայիս 1950-ին Նշան Փալանճեան Ճեմարանի պաշտօնական բացումէն մինչեւ այսօրուան Ճեմարանը:
Ճեմարանի տնօրէններ Սիմոն Վրացեանը եւ Հրաչ Տասնապետեանը նոյնպէս իրենց պատգամներով մաս կազմեցին դպրոցի պատմութեան ներկայացման:
Համազգայինի «Բարսեղ Կանաչեան» երաժշտական քոլեճի ամավերջի հանդէս եւ վկայականաց բաշխում (Լիբանան)
Համազգայինի «Բարսեղ Կանաչեան» երաժշտական քոլեճի 2016-2017 կրթական տարեշրջանի ամավերջի հանդէսն ու վկայականաց բաշխման հանդիսութիւնը տեղի ունեցաւ Ուրբաթ, 30 Յունիս 2017-ի երեկոյեան ժամը 8:00-ին, «Երջօ Սամուէլեան-Եռագոյն» սրահին մէջ` հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի եւ նախագահութեամբ Երեւանի Կոմիտասի անուան պետական երաժշտանոցի տնօրէն Շահէն Շահինեանի:
Համազգայինի Գեղարուեստի դպրոցներու տնօրէն Յակոբ Հանտեան իր խօսքին մէջ անդրադարձաւ հայկական արժէքներուն կառչելու հրամայականին` մեր հայեցի դիմագիծի պահպանման եւ գոյերթի շարունակութեան երաշխաւորման ի խնդիր:
Ան շեշտեց, որ սփիւռքեան մեզի պարտադրուած իրականութեան մէջ մենք կրցանք մշակոյթի ճամբով հայ մնալ ու աւելի քան հարիւր տարի տոկալ իբրեւ ազգ, հակառակ անոր որ գաղութները միշտ ալ կը գտնուին ձուլումի սպառնալիքի տակ, մանաւանդ եթէ դադրին պայքարելէ եւ ինքնութեան անաղարտ պահպանման հինգ հիմնական տարրերուն` հայրենիքին, կրօնին, տնտեսութեան, բարքերուն եւ արուեստին կառչած մնալէ:
«Իբրեւ ժառանգորդները հայ արուեստին, եթէ երբեք քաջածանօթ չըլլանք հայկականին, իսկականին, հարազատին, երբեմն անգիտակցաբար, երբեմն ալ պարտադրաբար պիտի աղաւաղենք հայկականը եւ զայն ներկայացնենք այլակերպուած կամ այլանդակուած ձեւով», դիտել տուաւ ան` աւելցնելով, որ օտար ափերուն բնական է, որ ազդուինք օտարէն, սակայն գիտակցաբար պէտք է պահել հայկականը եւ հայկականացնել մեր կեանքն ու առօրեան:
Համազգայինի «Լիւսի Թիւթիւնճեան» ցուցասրահի «Լիբանան» ցուցահանդէսի բացման մեծաշուք հանդիսութիւն
Հովանաւորութեամբ Լիբանանի վարչապետ Նեժիպ Միքաթիի եւ կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 6 Սեպտեմբեր 2012-ին, երեկոյեան ժամը 7:00-ին, Կեդրոնական Պէյրութի «Զէյն» գեղատեսիլ կառոյցին մէջ տեղի ունեցաւ «Լիբանան» խորագիրով հաւաքական ցուցահանդէսի բացումը` ներկայութեամբ քաղաքական գործիչներու, պատկան մարմիններու ներկայացուցիչներու, արուեստագէտներու, արուեստաբաններու եւ արուեստասէրներու:
Լիբանանի քայլերգին ունկնդրութենէն ետք, ցուցահանդէսի բարի գալուստի խօսքը արտասանեց Մէյրի Չոլոյեան, որ նշեց, թէ Համազգայինի «Լիւսի Թիւթիւնճեան» ցուցասրահը երեք տարիներու ընթացքին կազմակերպած է հայ, լիբանանցի թէ օտար վաստակաշատ արուեստագէտներու ցուցահանդէսներ, եւ այսօր, հակառակ շրջանային անապահով պայմաններուն, կը շարունակէ իր առաքելութիւնը:
Չոլոյեան յոյս յայտնեց, որ այս նախաձեռնութիւնը հետագային կրկնուի, որպէսզի լիբանանցի արուեստագէտներուն միջեւ ստեղծուին յաւելեալ կապեր, եւ լիբանանեան արուեստը զարգացում արձանագրէ:
Ապա խօսք առաւ Համազգայինի հրատարակչատան եւ ցուցասրահի տնօրէն Յակոբ Հաւաթեան, որ նշեց, թէ այս ցուցահանդէսը շարժառիթ մըն է ցոյց տալու, որ Պէյրութը քաղաքակրթութիւններու եւ արուեստներու զարգացման մէջ ունի իր կարեւոր դերակատարութիւնը:
Ան աւելցուց, որ լիբանանցիները պէտք է պահպանեն Լիբանանի քաղաքակրթական հարստութիւնները:
Հաւաթեան շնորհակալութիւն յայտնեց վարչապետ Նեժիպ Միքաթիին, որ սիրայօժար ստանձնեց նշեալ ցուցահանդէսին հովանաւորութիւնը:
Վերյիշելով վարչապետին «Բոլորս հայրենիքին, բոլորս աշխատանքի» կարգախօսը` Հաւաթեան հաստատեց, որ հայութիւնը էապէս եւ ամբողջովին բոլոր ժամանակներուն ընթացքին հետեւած է նշեալ ուղիին:
Այնուհետեւ, ցուցասրահի վարչութեան ատենապետ Սարգիս Արմէնեան վարչապետ Նեժիպ Միքաթիին յանձնեց գնահատանքի յուշանուէր մը:
Այս առիթով, վարչապետը մեծապէս արժեւորեց Համազգայինի «Լիւսի Թիւթիւնճեան» ցուցասրահին օգտաշատ գործունէութիւնը, որ կը նպաստէ արուեստագէտներու քաջալերման, մշակոյթներու միջեւ յարաբերութիւններու կայացման եւ ընդհանրապէս լիբանանեան արուեստի զարգացման:
Միքաթի հաստատեց, որ արուեստը քաղաքակրթութիւններուն միջեւ հաղորդակցութեան լաւագոյն միջոցն է երկրին մէջ առկայ դժուար պայմաններուն մէջ:
Ան շեշտեց, որ այնքան ատեն որ նմանօրինակ ցուցահանդէսներ կը կազմակերպուին, ապա երկրին ապագան ապահով է եւ կարելի է յաղթահարել դժուարութիւնները:
Ցուցահանդէսին ներկայացուած են լիբանանահայ, լիբանանցի եւ հայրենի 36 արուեստագէտներու գեղանկարներ եւ քանդակներ, որոնցմէ իւրաքանչիւրը իր գեղարուեստական նրբերանգներով, գոյներով, նիւթերով եւ իւրայատկութիւններով իրողապէս կը մարմնաւորէ ցուցահանդէսին խորագիրը:
Ցուցասրահի մուտքին Համազգայինի «Բ. Կանաչեան» երաժշտական քոլեճը ներկայացուց գեղարուեստական կոկիկ յայտագիր մը:
Նախ ելոյթ ունեցաւ կիթառահարներու համոյթը` խմբավարութեամբ Մկրտիչ Միքայէլեանի, ապա տուտուկով ելոյթ ունեցան Յակոբ Գելուկեան եւ Միսաք Տէր Սարգիսեան:
Աւարտին, Մարինէ Հալլաճեան եւ Դալար Մանճեան ջութակով ներկայացուցին դասական ստեղծագործութիւններ:
Ցուցահանդէսը կը շարունակուի մինչեւ 16 Սեպտեմբեր 2012, կէսօրէ ետք ժամը 3:00-էն 9:00: Ցուցահանդէսին մասնակցող արուեստագէտներն են` Ակոբեան, Աննա Շահնազարեան, Արեւ Պետրոսեան, Արփի Վարդանեան, Արթիւր Ք., Շարպել Սամուէլ Աուն, Շարլ Խուրի, Տատըրեան, Էմմանուէլ Կիրակոսեան, Ֆայսալ Սուլթան, Կակօ, Ժերար Աւետիսեան, Ղասսան Ղազալ, Կիւլեն Տէր Պօղոսեան, Կիւվտեր, Հրայր, Հրաչ Այնթապլեան, Ժաքլին Օհանեան, Ժանեթ Եափուճեան, Ժան Փոլ Կիրակոսեան, Լաւրենտի Աղասեան, Լիւսի Թիւթիւնճեան, Մանուելլա Կիրակոսեան, Միրէյ Կոկիկեան, Միսաք Թերզեան, Նորիկեան, Րաֆֆի Թոքաթլեան, Րաֆֆի Ետալեան, Ռաուֆ Ռիֆայի, Ռազմիկ Պերթիզլեան, Ռոզվարդ Սիսեռեան, Սեդա Պեքարեան, Թորոսեան, Ուիսամ Պէյտուն, Զաւէն Խտըշեան, Զէյնա Պատրան:
Մեծ մայրիկին դեղագիրները (Գանատա)
Արդիական բժշկութենէն շատ առաջ, եւ մինչեւ անցեալ դարու վերջերը, որեւէ ցաւի կամ հիւանդութեան մը բուժման համար մեր ծնողները կը դիմէին մեր մեծ մայրերուն (երբեմն՝ մեծ հայրերուն) հնարամտօրէն պատրաստած «դեղ ու դարման»ին:
Մեղուի խայթոցին՝ թուքին խառնուած պտղունց մը հող. արեւէն այրած մորթին՝ մածուն, թարթիչին կպած կարեկը մարելու համար՝ կիսուած սխտորի քսուք, կոկորդ պատռող հազին՝մանր քաշուած կոճապղպեղ-շաքարն է ընդունուած դեղը, քացախը՝ հականեխիչ է, ու տաք քացախ-ջուրով թրջուած լաթերը՝ միակ միջոցը հիւանդին տաքութիւնը իջեցնելու...:
Ստամոքսային խիթ ու աղիքներու խանգարման համար՝ Մոլոշով ապուր (Stinging nettle, խըպպէյզէ):
Այս հնարքներն ու դեղ-դարմանները մաս կը կազմեն մեր բանաւոր ազգագրական մշակոյթին, անոր զարգացման հոլովոյթին:
Կենցաղագէտներ զանոնք կը համարեն ժողովուրդի մը դիմացկունութեան առհաւատչեան, տուեալ միջավայրի ընձեռած պայմաններուն մէջ ինքնուրոյն հնարքներով գոյատեւելու:
19 Նոյեմբեր 2016-ի երեկոյեան, Համազգային Հայ Կրթական եւ Մշակութային Միութեան Սանահին մասնաճիւղի կազմակերպութեամբ, Հայ կեդրոնի Ահարոնեան սրահին մէջ տեղի ունեցաւ Տիրուկ Մանճիկեանի անխոնջ ջանքերով պատրաստուած «Սուրճ, թէյ եւ կարծիքներ» շահեկան երեկոյթը, «Մեծ մայրիկին դեղագիրները» թեմայով:
Ներկայ էին վերջին երեք տարիներուն ընթացքին արդէն վարկ ու համբաւ ապահոված «Սուրճ, թէյ եւ կարծիքներ»ու հաւատարիմ ներկայութիւն դարձած անդամներն ու նաեւ օրուան նիւթով հետաքրքրուողներ:
Ինչպէս միշտ, այս անգամ եւս, ընկհ. Մանճիկեանը յաջողեցաւ ոչ միայն գրաւել բոլորին կեդրոնացումը նիւթին ներկայացման ընթացքին, այլեւ՝ ապահովել ներկաներուն մասնակցութիւնը՝ կարծիքներու տարափով եւ ծիծաղով:
Խնամքով պատրաստուած յայտագիրը սկսաւ Սեդա Մանկասարեանի ելոյթով:
Ան իր իսկ հեղինակութեամբ պատրաստած եւ բեմականացուցած «Մարիամ մեծ մայրիկ»ի առօրեայէն, օրուան նիւթին առնչուող բաւական ծիծաղաշարժ կտոր մը ներկայացուց: Ապա ընկհ. Մանճիկեան ներկայացուց նիւթը:
Առաջին մասով՝ մեծ մայրիկին դեղագիրներու մասին խօսելէ ետք, կարդաց Բժ. Կարպիս Հարպոյեանի Բժիշկին Գ. Խօսքէն մեծ մայրերու հնարքներով ու ճարտարութեամբ որեւէ ցաւ բուժելու կարողութեան մասին:
Բաւական երկար շարք էր ընթերցուածը, հիւանդութիւն՝ անոր դիմաց՝ առաջարկուած բուժում, երբեմն, բաւական տրամաբանական, որ այսօր իսկ կը գործածենք, եւ երբեմն՝ անհեթեթ, հիմնուած հաւատալիքներու եւ նախապաշարումներու վրայ:
Ընթերցումէն ետք, եւ ընկհ. Տիրուկի ղեկավարութեամբ, անցանք մարմինի իւրաքանչիւր մասին, սկսելով՝ ոտքերէն, հասնելու մինչեւ գլուխ:
Հետաքրքրական էր, որ ոչ ոք հոգեկան հիւանդութիւններու մասին խօսք առաւ, բայց ֆիզիքականի իւրաքանչիւր մաս գտաւ իր դեղն ու դարմանը, մասնակցութեամբ՝ գրեթէ բոլոր ներկաներուն:
Աւելի՛ն. Նոյն ցաւին կամ մարմինի մասին համար տրուած դեղ, քսուք, կամ ուտելիք՝ շրջեցաւ Արեւմտահայաստանի զանազան քաղաքներն ու գիւղերը, շրջանցելով՝ Լիբանանն ու Եգիպտոսը, ի վերջոյ մեր մեծ մայրերը Արեւմտահայաստանի ծնունդ էին, եւ ոչ՝ սփիւռքի:
Այսպէս՝ բազմացան ոչ միայն դեղերը, այլեւ՝ նոյն դեղերուն տարբերակները...:
Այս դեղերը մի քանի անգամ արժանացան նաեւ ներկայ բժիշկներուն եւ դեղագործներուն մանրամասն հաւաստիացումներուն կամ՝ կասկածանքին...:
Յայտագրին երկրորդ մասէն առաջ, Վրէժ Արմէն Արթինեան ընթերցեց Վիգէն Խեչումեանէն հետաքրքրական պատմուածք մը՝ «Սիրոյ դեղը»ը, ինչ որ ձեւով մը ամբողջացուց ֆիզիքականէն հոգեկանին անցքը:
Երկրորդ մասը յատկացուած էր նախապաշարումներու, աւանդական դարձած կենցաղային սովորոյթներու, սնոտիապաշտութեան:
Ընկերուհին նախ սահմանեց «նախապաշարում» հասկացութիւնը. «հաւատալ թաքուն եւ գերբնական ուժերու եւ վախնալ անոնց ազդեցութիւններէն ու արդիւնքէն»:
Տրուած օրինակներուն մէջ գերիշխող էր սնոտիապաշտութիւնը, որ ըստ Մալխասեանի բառարանին՝ «առանց ստոյգ գիտութեան առաջուց կազմուած թիւր կարծիք, մանաւանդ՝ անհիմն հաւատալիքներ» է, եւ կու տայ մեր բոլորին ծանօթ ամսուն 13-ը ձախորդ օր համարելը:
Բաւական հարուստ էր նաեւ այս բաժինը, եւ ծիծաղաշարժ:
Անցած են այդ ժամանակները, փոխուած են սերունդները, ուր վախը չէ գերիշխողը, եւ ուրեմն՝ որովհետեւ սնոտիապաշտութեան ակունքը վախն է, անհասանելի թուող լուծման միակ բանալին երեւակայութեամբ դժուարութիւններուն ու վախերուն դիմակայելն է, կեանքը կարելի դարձնելու համար:
Ի դէպ՝ միմիայն մենք չէ որ ունինք նախապաշարումներ եւ հաւատալիքներ: 
Անոնց տարբերակները կարելի է գտնել քիչ մը ամէն տեղ, բայց ընդհանրապէս՝ արեւելեան կողմն աշխարհի:
Նշուեցան Հնդկաստանն ու Չինաստանը, Մեքսիքականն ու Արաբական երկիրներն ու քիչ մըն ալ՝ Յունաստանը, եւայլն:
Ահաւասիկ մի քանին անոնցմէ.
Նախապաշարումներն ու անոնց տուն տուող պատճառներուն մասին կարծիքներ յայտնուեցան:
Ընկհ. Մանճիկեանը սակայն, իրաւացիօրէն նշեց, թէ «եթէ մենք չար աչքի չենք հաւատար, եւ նման բան գոյութիւն չունի, հապա ինչո՞ւ Կիպրիանոս աղօթագիրքին մէջ, էջ 94-ի վրայ կը գտնենք հետեւեալ աղօթքը, որ վստահ եմ մեզմէ ոմանք երկիւղածութեամբ յաճախ կարդացած են - «Աղօթք վասն ական չարի եւ լեզուի չարի»:
Կարճ բայց զօրաւոր աղօթք մը, ուր Աստուծմէ կը խնդրուի «տէր Աստուած պահեա՛ ի չար աչաց եւ ի չար լեզուէ ի սրոյ եւ ամենայն հարուածոց երեւելեաց եւ աներեւոյթից»:
Եւ ան եզրակացուց ըսելով՝ «ուրեմն չար աչքէն ու չար լեզուէն, այդ գերբնական փորձանքէն աղօթելով է, որ կրնանք պաշտպանուիլ»:
Եւ հարց կու տայ. «բայց միթէ կարելի՞է մեր առօրեան կապել աներեւոյթ թշնամիներու ու սարսափով ապրիլ այս կամ այն երեւոյթէն վախնալով... »:
«Սուրճ, թէյ եւ կարծիքներ»ու հաւաքոյթները պարբերաբար տեղի կ'ունենան: 
Հետաքրքրական են, եւ շատ հաճելի ու թեթեւ մթնոլորտի մէջ, ոչ միայն կ'ունկնդրենք, այլեւ՝ կարծիք կը յայտնենք, բան կը սորվինք ու քիչ մը աւելի զիրար կը ճանչնանք:
Վարդի Դանիէլեան
Վարձքդ կատար սիրելի՛ տնօրէն…
Ուրբաթ, 21 Հոկտեմբեր 2016-ի երեկոյեան, Համազգայինի Մ. եւ Հ. Արսլանեան Ճեմարանի անձնակազմի առաջին ընդհանուր ժողովէն ետք, Տոքթ. Ատրինէ Գարագաշեան սրահէն ներս տեղի ունեցաւ ընթրիք՝ վերամուտի առիթով եւ ի պատիւ բազմավաստակ տնօրէն Տիգրան Ճինպաշեանի, ներկայութեամբ Համազգայինի Կեդրոնական Վարչութեան, Ճեմարանի խնամակալութեան եւ ամբողջ անձնակազմին: 
Ճեմարանի տնօրէնուհի Փաուլա Եղիայեան նկարներու ցուցադրութեամբ ներկայացուց երկարամեայ տնօրէն Տիգրան Ճինպաշեանի կրթական եւ հասարակական գործունէութիւնը սկսելով Լիբանանէն հասնելով Ֆրանսա, ապա՝ Քուէյթ, Հայաստան եւ 1994-էն սկսեալ դարձեալ Լիբանան՝ Ճեմարան:
Ուսուցչական կազմին կողմէ սրտի խօսք փոխանցեց Վաչէ Ծատուրեան, իսկ պաշտօնէութեան կողմէ՝ Փիթըր Գարակէօզեան:
Յարգանքի ու երախտագիտութեան խօսք փոխանցեց նաեւ Համազգայինի Կեդրոնական Վարչութեան ատենապետ Մկրտիչ Մկրտիչեան:
Աւարտին, Ճեմարանի անձնակազմին կողմէ յուշանուէր մը յանձնուեցաւ Տիգրան Ճինպաշեանի, որ իր կարգին շնորհակալութիւն յայտնեց բոլորին եւ յաջողութիւն մաղթեց Ճեմարանին:
Երեկոն աւարտեցաւ յիշատակի լուսանկարով մը:
Յունահայ արուեստագէտ Գրիգոր Նարինեանի ցուցահանդէսը
Հովանաւորութեամբ Աթէնքի արուարձաններէն Վուլա շրջանի քաղաքապետական երգչախումբին եւ համագործակցութեամբ Յունաստանի Համազգային Կրթական եւ Մշակութային Միութեան Շրջանային Վարչութեան, Շաբաթ-Կիրակի 7-8 Նոյեմբեր 2015-ին, առաւօտեան ժամը 10-էն մինչեւ երեկոյեան ժամը 10, Վուլայի քաղաքապետութեան Մշակութային կեդրոնին մէջ, տեղի ունեցաւ յունահայ արուեստագէտ Գրիգոր Նարինեանի վերջին տասնամեակներու աւելի քան 120 պաստառներու եւ մօտ 100 փայտագործ ձեռարուեստ ստեղծագործութիւններու ցուցահանդէսը, որ կը շարունակուի Շաբաթ-Կիրակի 14-15 Նոյեմբերի շաբաթավերջն ալ։
Հայրենի 48 արուեստագէտներու ստեղծագործութիւններու հաւաքական ցուցահանդէս (Լիբանան)
Ներկայութեամբ Լիբանանի հայոց թեմի առաջնորդ Նարեկ արքեպիսկոպոսին, նախագահութեամբ Կարպիս եւ Լիւսի Թիւթիւնճեան ամոլին, կազմակերպութեամբ Համազգայինի «Լիւսի Թիւթիւնճեան» ցուցասրահին եւ գործակցութեամբ Հայ կերպարուեստի հիմնադրամին, Ուրբաթ, 1 Մարտ 2019-ին երեկոյեան ժամը 7:00-ին, տեղի ունեցաւ հաւաքական ցուցահանդէսի բացում` մասնակցութեամբ հայրենի վաստակաւոր եւ մրցանակակիր 48 արուեստագէտներու: 
Ներկայացուած էին 120 արուեստի գործեր` գեղանկարներ, կրաֆիք գործեր եւ քանդակներ:
Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան բարի գալուստ մաղթելէ ետք ներկաներուն յայտնեց, որ սոյն իւրայատուկ ցուցահանդէսին կազմակերպումով կը սկսի Համազգայինի «Լիւսի Թիւթիւնճեան» ցուցասրահի 10-ամեակը:
Ան նկատել տուաւ, որ ցուցադրուած գործերը բոլորը զտուելէ ետք հասած են Լիբանան եւ կը վայելեն Հայ կերպարուեստի հիմնադրամի նախագահ, ակադեմիկոս փրոֆ. Խաչիկ Աբրահամեանի ամբողջական հսկողութիւնն ու գնահատանքը:
Ան վստահեցուց, որ իրենք սոյն ցուցահանդէսին կազմակերպումով յաւելեալ քայլ մը կ՛առնեն Հայաստան-սփիւռք կապերու ամրապնդման առումով, յատկապէս գեղանկարչական մարզին մէջ` փափաք յայտնելով, որ Հայաստանի մէջ մշակոյթի բնագաւառը ունենայ յաւելեալ գուրգուրանք, որովհետեւ մեր ժողովուրդը իր ճառագայթումը գտած է մշակոյթին ճամբով:
Համազգայինի h-pem-ը աշխարհը հաղորդակից կը դարձնէ շարժապատկերի 14-րդ Նուռ փառատօնին (Գանատա)
Համազգայինի շարժապատկերի տարեկան 14-րդ Նուռ փաոատօնը տեղի ունեցաւ Նոյեմբեր 13-17-ին, Թորոնթոյի մէջ։ Քաղաքին տարածքին երեք սրահներու մէջ ցուցադրուեցան 50 ժապաւէններ՝ աւելի քան տասնեակ երկիրներէ։
Շարժապատկերի հազարաւոր սիրահարներ եւ բարեկամներ, ինչպէս նաեւ աշխարհի տարբեր կողմերէն շարք մը բեմադրիչներ ներկայ եղան 2019-ի փառատօնին, որ նուիրուած էր Համազգայինի Թորոնթոյի Գլաձոր մասնաճիւղի 50-ամեակին (մասնաճիւղը հիմնուած է 1969-ին)։
Շարժապատկերի 14-րդ Նուռ փառատօնը նաեւ նոր մրցանիշ մը կոտրեց, երբ շարք մը ժապաւէններու տոմսերը սպառեցան ցուցադրութեան թուականներէն առաջ։
Այս տարի Համազգայինի մշակութային առցանց բեմը՝ h-pem-ը նշանակուեցաւ Նուռ փառատօնին մամլոյ պաշտօնական գործակիցը։
Փառատօնին 5 օրերուն ընթացքին 50 կարճ, երկար եւ վաւերագրական ժապաւէններ լուսարձակի տակ առնուեցան h-pem-ի ընկերային ցանցերուն վրայ, ներառեալ՝ Instagram (@hpemonline) եւ Facebook (facebook.com/hpemonline)։
H-Pem-ի վրայ կենդանի սփռուեցան (live stream) Արեւմտահայաստանի նուիրուած քննարկում մը, որուն մասնակցեցան հեղինակ Մաթիւ Քարանեան, շարժապատկերի բեմադրիչ Անի Յովհաննիսեան եւ հետախոյզ Սթիւըն Սիմ, ինչպէս նաեւ` փառատօնին եզրափակիչ մրցանակաբաշխութեան ձեռնարկը, որուն մասնակցեցան “Armenia Uncovered” ժապաւէնի բեմադրիչ Էնտի Սայմըն եւ ժապաւէնին աստղը՝ կատակաբան-երաժիշտ Գեւ Օրքեան։
«Շարժապատկերի Նուռ փառատօնին նման նախաձեռնութիւններ մեծ կարեւորութիւն կը ներկայացնեն ինծի նման հայ երիտասարդ բեմադրիչներու համար», ըսաւ լոս անճելըսաբնակ բեմադրիչ Տիգրան Ներսիսեան, որուն “Out of Mind” կարճ ժապաւէնը Գանատայի մէջ առաջին անգամ ըլլալով ցուցադրուեցաւ 16 Նոյեմբերին։
«Նաեւ շատ բախտաւոր ենք, որ ունինք h-pem-ի նման հարթակներ, ուր մեր տքնաջան աշխատանքը կարելի է հասանելի դարձնել բոլորին», ըսաւ ան՝ խօսելով h-pem-ի մասին։
Փառատօնին ամբողջ ընթացքին իւրաքանչիւր ժապաւէնի սկիզբը ցուցադրուեցաւ h-pem-ի նպատակը եւ բնոյթը բացատրող 1 վայրկեան տեւողութեամբ տեսերիզ մը։
Այս տարուան իրադարձութեան նախօրեակին h-pem հրապարակեց փառատօնին եւ անոր մաս կազմող կարգ մը ժապաւէններու նուիրուած 4 յօդուածներ։ Փառատօնի կազմակերպիչ յանձնախումբի անդամ Արազ Հասըրճեան բացատրեց, թէ ի՛նչ պէտք էր ակնկալել այս տարուան փառատօնէն, մինչ այլ անդամ մը՝ Դոկտ․ Ռուպինա Շնորհօքեան ներկայացուց փառատօնին 14 տարուան պատմութիւնը։ H-Pem-ի ծրագրաւորումի օգնական պատասխանատու Լիլի Թորոսեան լուսարձակի տակ առաւ Քարլա Քէքէճեանի “Harsneren” վաւերագրական կարճ ժապաւէնը, իսկ բովանդակութեան պատասխանատու խմբագիր Ռուբէն Ճանպազեան՝ Անի Յովհաննիսեանի “The Hidden Map” ժապաւէնը եւ Մաթիւ Քարանեանի “The Armenian Highland” գիրքը։
«Նուռ փառատօնը հիմնուած է արհեստավարժ խումբ մը հայ երիտասարդներու կողմէ, զորս զիրար կապողը շարժապատկերի եւ մշակոյթի սէրն է։
Անիկա գաղութային իւրայատուկ իրադարձութիւն մըն է, որ կը պանծացնէ հայկականութենէ ներշնչուած ժապաւէններ։
Փառատօն մը, որ իր տեսակին մէջ ամէնէն ծաւալունն է Սփիւռքի մէջ։ Նուռ փառատօնը կը մէկտեղէ հայկական եւ գանատական մշակոյթներու յարիր նիւթերով ժապաւէններ, զորս կը ստանայ աշխարհի տարբեր կողմերէն, եւ զանոնք ցուցադրելով կը ստեղծէ հարթակ մը, ուր հայ գաղութն ու հայ նորափթիթ տաղանդներ կը շաղուին իրարու հետ», կը նշէ Հասըրճեան՝ յատուկ h-pem-ի համար գրած իր յօդուածին մէջ։
Նուռ փառատօնին մեկնարկէն, 2006-էն, ի վեր ցուցադրուած են աւելի քան 450 ժապաւէններ՝ աւելի քան 60 երկիրներէ։ Փառատօնը կը գոյատեւէ շնորհիւ խումբ մը նուիրեալ կամաւորներու անխոնջ ճիգերուն։
Յակոբ Կարապենց մարդն ու գրողը (Գանատա)
Յակոբ Կարապենց սփիւռքահայ գրողը, ապրելով առաւելաբար Ամերիկայի Միացեալ Նահանգներուն մէջ, մտովի ունեցած է ուրոյն իր աշխարհը կամ աշխարհները, որ երեք տարբեր աշխարհամասերու միաձուլուած ամբողջութիւնն է։ Անոնք են՝ ծննդավայր Թաւրիզը, հպարտանքի ու ներշնչումի առիթ հանդիսացող, անոր հոգիին, մտքին ու ստեղծագործութիւններուն թափ ու թռիչք տուող Հայաստանը եւ անշուշտ հետագային՝ ուսում, գիտելիք ու ճանաչում ապահովող Ամերիկայի Միացեալ Նահանգները։
Դժբախտաբար,Կարապենցի չէ վիճակուած իր ստեղծագործութիւնները հասու դարձնել հայրենի ընթերցողին։
Ճշմարտութիւն է, որ իր գործերը յաճախ պայմանաւորուած են, Թաւրիզ-Ամերիկա-Հայաստան եռանկիւնին մէջ ինքզինք փնտռելով, ինչպէս նաեւ՝ իր մտքերուն համապատասխան հարթակ հանդիսացող ու զանոնք որպէս ի՛րը ընդունող հայրենի հասարակութեան պրպտումով։
Արդարեւ, Համազգայինի «Գլաձոր» մասնաճիւղի Գրական Յանձնախումբի կամակերպած «Յակոբ Կարապենց, Մարդն ու Գրողը» վերնագրուած երեկոն հաստատումն էր, որ սփիւռքի տարածքին առկայ են Կարապենցի խորունկ եւ զգայուն հոգիէն բխած գրականութեամբ հետաքրքրուող ու զայն իրը համարող ընթերցասէր հասարակութիւն մը։
20 Յունուար 2017-ին «Համազգային» թատերասրահէն ներս, Կարապենցի նուիրուած երեկոն սկսաւ տեսերիզի մը ցուցադրութեամբ, ուր հանգամանօրէն ներկայացուած էր գրողի կեանքն ու գործունէութիւնը։
Այնտեղ խօսք առնելով, Կարապենց կը յայտնէ զգայուն իր հոգիին խորութեան համազօր եղող՝ զայրոյթի ու բողոքի զգացումներու գոյութիւնը։
Զգացումներ, որոնք իր իսկ վկայութեամբ՝ որպէս հենք ծառայած են իր ստեղծագործութիւններուն մէջ։ Զայրոյթը՝ հանդէպ կեանքի անարդարութիւններուն, եւ ո՛չ միայն հայ կեանքի նկատմամբ՝ այլ համամարդկային առումով, բողոքի դրսեւորմամբ ի յայտ եկած է անոր գրականութեան մէջ։
Այնտեղ Կարապենց յստակօրէն կը յայտնէ իր մտքերը, ինչպէս՝ գիտակցական հայրենասիրութեան, հայ մշակոյթին, հողին ու լեզուին կարեւորութիւններուն մասին։
«Գլաձոր» մասնաճիւղի ատենապետուհի՝ Թամար Տօնապետեան-Գուզուեան բացման խօսքին մէջ անդրադարձաւ, որ գրականասէր թորոնթոհայութեան համար այս ձեռնարկը առաջինը չէր իր տեսակին մէջ, այլ՝ վաղուց սպասուած առիթ էր, անգամ մը եւս առնչուելու Կարապենցի վաստակին, վերյիշելու անոր նախկին այցելութիւնը Թորոնթօ եւ հանդիպումները թորոնթոհայութեան հետ։
Հակիրճ անդրադարձով ընկերուհին ներկայացուց գրողի կեանքն ու գործունէութիւնը շեշտը դնելով, որ նմանօրինակ ձեռնարկներ առիթներ են յարգանք մատուցելու տուեալ գրողի անձին ու վաստակին։
Գեղարուեստական նրբաճաշակ յայտագրի մը ընդմէջէն ներկաները վայելեցին օրուան թեման առաւել արժեւորող գեղեցիկ կատարումները։
Նախ բեմ բարձրացաւ մեներգող՝ Մելանիա Շամահեան, ներկայացնելով «Մայրիկ» կտորը, ընկերակցութեամբ՝ Համազգայինի «Հայ Աստղեր» մանկապատանեկան երգչախումբի մեծահասակներու խմբակին, դաշնամուրի ընկերակցութեամբ՝ Վանիկ Յովհաննիսեանի։
Յաջորդաբար հանդէս եկան Հայկ Յարութիւնեան, ընթերցելով Կարապենցի «Մի Մարդ ու Մի Երկիր» հատորէն բաժին մը. ապա Նարեկ Գարամարտեան դաշնամուրի վրայ ներկայացուց Կոմիտասի «Գարուն ա» կտորը։
Համազգայինի «Գուսան» երգչախումբի անդամ, մեներգող՝ Սիլվա Խաչիկեան արհեստավարժ կատարումով ներկայացուց «Էլ Մի Արտարսուիր» կտորը, դաշնամուրի ընկերակցութեամբ Վանիկ Յովհաննիսեանի։
Բեմավար՝ ընկերուհին, ներածականով մը ներկայացուց օրուան բանախօսը՝ միջազգային օրէնքի եւ դիւանագիտութեան դոկտ., Armenian review-ի խմբագրական կազմի անդամ, «Զօրեան» հաստատութեան վարչական կազմի անդամ, թարգմանիչ, խմբագիր՝ Դոկտ. Արա Ղազարեանցը, որ մօտէն ուսումնասիրած է Կարապենցը ու ծանօթացած՝ անոր գրական վաստակին տուն տուող հոգեկան պոռթկումներուն ու ներաշխարհը յուզող խնդիրներուն, նաեւ՝ Հայաստանի, Արցախի ու Սփիւռքի մասին Կարապենցի ունեցած խորհրդածութիւններուն։
Յարգարժան բանախօսը շնորհակալական իր խօսքը ուղղեց նախ Համազգայինին, որ գրողին մահուընէ 23 տարիներ ետք, մտայղացումը ունեցած է վերյիշելու զայն, պատիւ համարելով , որ իրեն ընծայուած է այս առթիւ խօսիլ Կարապենցի նման գրողի մը մասին։
Դոկտ. Արա Ղազարեանց անդրադառնալէ ետք Կարապենցի կեանքին ու գործունէութեան, մատնանշեց այն իրողութիւնը, որ այսօր Կարապենց իր ստեղծագործութիւններով նոր էջ բացած է արդի հայ գրականութեան պատմութեան մէջ, ունենալով արժանի եւ ուրոյն իր տեղը, թարգմանը հանդիսանալով սփիւռքահայ սերունդներու ապրումներուն, տենչերուն եւ մտահոգութիւններուն։ 
Վերլուծական մօտեցումով բանախօսը նշեց, թէ.- «Կարապենց գեղարուեստի նրբաճաշակ ոճով յաջողեցաւ շաղկապել հայկականը համամարդկայինին, միշտ հարազատ մնալով առաջինի իւրայատուկ տեղին ու արժանիքներուն։ 
Անմրցելի են անոր հոգեբանական խորունկ վերլուծումները յատկապէս հայ մարդու ներաշխարհի իւրայատկութեան տեսակէտէն։
Իր նկարագրութիւններուն մէջ ուշագրաւ են լեզուի, ոճի նորարարութիւնները, որոնց միջոցաւ ան կրնայ խօսիլ թէ՛ հայրենի, եւ թէ՛ սփիւռքի կեանքին մասին հաւասարապէս»։
Ապա մատնանշում կատարեց Կարապենցի արմատներով Արցախցի ըլլալուն մասին, նշելով՝ Արցախի նոր պատմութեան նկատմամբ Կարապենցի ունեցած ամուր հաւատքն ու այդ ուղղութեամբ դրսեւորած համոզումները։
Խօսքի աւարտին՝ յարգելի բանախօսը անգամ մը եւս շեշտեց, թէ Կարապենցի գրիչը պայքարի ուղին բռնած՝ խրոխտ քայլերով յառաջացած է դէպի յաւերժութիւն։
Ձեռնարկի աւարտին, մասնաճիւղի ատենապետուհին, իբրեւ գնահատում, դոկտ. Ղազարեանցին նուիրեց Յակոբ Կարապենցի բարեկամ, համազգայնական՝ Գալուստ Պապեանի «Ներաշխարհիս Ոսպնեակէն» լուսանկարներու հատորէն օրինակ մը։
Ձեռնարկի վերջին բաժինով հանդէս եկաւ Անթուանէթ Մանուկեան, դաշնամուրի վրայ ներկայացնելով՝ «Prelude h- moll» կտորը. ապա ներկաները ունկնդրեցին Յակոբ Կարապենցի «Մի Մարդ ու Մի Երկիր» հատորէն՝ «Տղաս, Արեւն ու Ծովը» բաժինի ընթերցանութիւնը՝ ներկայացմամբ՝ Գրական յանձնախումբի անդամներէն՝ Վարագ Պապեանի։
Յակոբ Կարապենց իր կեանքի բոլոր ժամանակահատուածներուն պայքարեցաւ յանուն «Մէկ ժողովուրդ, մէկ հայրենիք» նշանաբանի իրականացման համար։
Պէթթի Փանոսեան
Համազգայինի Կեդրոնական Վարչութիւնը այցելեց Վեհափառ Հայրապետին
«Ազդակ».- Համազգայինի Կեդրոնական վարչութիւնը Լիբանանի մէջ ունեցած իր լիագումար նիստերէն ետք այցելեց Արամ Ա. վեհափառ հայրապետին:
Վարչութեան ատենապետ Զաքար Քէշիշեան ընդհանուր գիծերով ներկայացուց Համազգայինի Կեդրոնական վարչութեան յառաջիկայ ծրագրային առաջնահերթութիւններն ու աշխատանքային ուղեգիծը:
Վեհափառ հայրապետը իր ջերմ գնահատանքը յայտնեց Համազգայինի կատարած կրթական ու մշակութային գործունէութեան: Ան ողջունեց Մարսէյի ճեմարանը նոր կառոյցներով ընդարձակելու Համազգայինի կարեւոր իրագործումը:
Խօսելով մշակոյթի մարզէն ներս Համազգայինի դերակատարութեան մասին Արամ Ա. կաթողիկոս ներկայ ժամանակներու աւելի քան երբեք, առանցքային համարեց անոր աշխատանքը, երբ հայ կեանքէն ներս սկսած են նահանջել մեր մշակութային արժէքները:
«Հայու ինքնութեան պահպանման մեր պայքարին մէջ կենսական է մշակոյթը:
Մեր մշակոյթին պահապանն ու առաքեալը դարձած է Համազգայինը` Հայ եկեղեցւոյ կողքին», ըսաւ վեհափառ հայրապետը:
Ան նաեւ անդրադարձաւ տասնամեակներու վրայ տարածուած Մեծի Տանն Կիլիկիոյ կաթողիկոսութեան եւ Համազգայինի միջեւ գոյութիւն ունեցող գործակցութեան եւ շեշտեց այդ գործակցութիւնը աւելի ամրապնդելու կարեւորութիւնը` հայակերտումի, արեւմտահայերէնի պաշտպանութեան եւ մշակոյթի այլ կալուածներէն ներս:
«Համազգային»ի 90-ամեակին նուիրուած տօնակատարութիւն (Յունաստան)
«Համազգային»ի 90-ամեակին նուիրուած հանդիսաշուք տօնակատարութիւնը կատարուեցաւ Նէոս Գոզմոսի «Աթինայիքօ» հանդիսասրահին մէջ, 24 Նոյեմբեր 2018-ին:
Տօնակատարութիւնը սկսաւ տեսերիզի մը ներկայացմամբ, պատրաստուած Հայաստանի մէջ, ուր թատերականացուած բեմադրութեամբ կը ներկայացուէր «Համազգային»ի հիմնադրութեան առաջին հանդիպումը Գահիրէի մէջ, խումբ մը մտաւորական ընկերներու կողմէ (Շանթ, Աղբալեան, Իփէկեան, Օհանջանեան, Ստեփան Եսայեան, Մինաս Խաչատուրեան, Սեդրակ Պալըգճեան, Յակոբ Պալըգճեան, Սարգիս Մալխասեան, եւայլն):
Յայտագրի ընթացքին ներկայացուեցաւ երկրորդ տեսերիզ մըն ալ, որ կ՚անդրադառնար յատկապէս Յունաստանի «Համազգային»ի հիմնադրութեան ու գործունէութեան, հին օրերէն մինչեւ մեր օրերը միութեան բազմամարզ աշխուժութեանց եւ ելոյթներուն ընդմէջէն:
«Համազգային»ի տօնակատարութիւնը իրենց ներկայութեամբ պատուած էին «Համազգային»ի Կեդրոնական Վարչութեան ատենապետ Մկրտիչ Մկրտիչեան, Հ. Յ. Դ. Կեդրոնական Կոմիտէի ներկայացուցիչ Քերովբէ Էքիզեան, յունահայոց Ազգային Վարչութեան ներկայացուցիչ Թագւոր Յովակիմեան, Հ.Օ.Մ.ի Կեդրոնական Վարչութեան անդամ Լիզա Աւագեան, Հ. Կ. Խաչի Յունաստանի Շրջանային Վարչութեան ատենապետուհի Լիզէթ Գիրազեան, Հ.Մ.Ը.Մ.ի Շրջանային Վարչութեան եւ մասնաճիւղներու վարչութեանց ատենապետներ, Հ.Յ.Դ. Յունաստանի Երիտասարդական Միութեան Կեդրոնական Վարչութիւնը, միութենական կառոյցներ, Աթէնքի հոգեւոր հովիւ Հրայր Ա. Քհնյ. Նիկոլեան:
Հանդիսավարութիւնը կը կատարէր «Համազգային»ի Շրջանային նորընտիր Վարչութեան քարտուղարուհի Արշալոյս Սափրիչեան:
Համազգային Հայ Կրթական եւ Մշակութային միութեան 90-ամեակի տօնակատարութիւն (Մելպուրն)
Մելպուրնի Համազգային «Կոմիտաս» մասնաճիւղի վարչութիւնը, Մեսրոպ Մաշտոց Մատթէոսեան վարժարանի կազմը եւ օրուան ձեռնարկի յանձնախումբը միասնաբար կազմակերպեցին ճոխ գեղարուեստական երեկոյ մը, Գարաուադա Գոլէճի հանդիսասրահին մէջ:
Օրուան յայտագրին իրենց մասնակցութիւնը բերին Մելպուրնի Զուարթնոց Երգչախումբը, գաղութի տաղանդաւոր արուեստագէտ, արուեստագիտուհիները՝ իրենց նուագներով, ասմունքներով, երգերով եւ հայկական նազպարով:
Օրուան բեմավարը, պատշաճօրէն յարգանքի խօսք ուղղելէ ետք հիւրերուն, օրուան բարերարուհիին, Կեդրոնի վարչութեանց ներկայացուցիչներուն եւ ներկաներուն, ապա անդրադառնալէ ետք Համազգայինի դերին՝ հիմնադրութենէն մինչեւ օրս, անցաւ յայտագրի գործադրութեան:
Յաջորդաբար կարդացուեցան Համազգայինի հակիրճ պատմականը, ինչպէս նաեւ՝ Համազգայինի Կեդրոնական վարչութեան, Հ.Յ.Դ. Բիւրոյի եւ Հայաստանի հանրապետութեան Նախագահի շնորհաւորական խօսքերը, ուղղուած Համազգայինի 90-ամեակին:
Մելպուրնի Զուարթնոց երգչախումբը, ընդառաջելով մեր հրաւէրին իր մասնակցութիւնը բերաւ, ներկայացնելով Կոմիտասի, Թ. Ալթունեանի, Խ. Աւետիսեանի եւ Յովհաննիսեանի ստեղծագործութիւնները:
Մեսրոպ Մաշտոց Մատթէոսեան վարժարանի աշակերտուհիները մասնակցեցան «Ծաղկած Բալենի» նազպարով, ասմունք՝ Գէորգ Էմինի «Սասնայ Պարը», նաեւ նուագներ՝ ջութակով, դաշնամուրով, մեներգներ՝ «Բարի Արագիլ», «Պիտի Գնանք», «Կռունկ», «Դու Իմ Մուսան Ես» եւ արտասանութիւն «Հայու Ոգին»:
Վարչութեան Ատենապետուհին իր շնորհակալական խօսքը ուղղեց նախ հիւրերուն եւ ներկաներուն, ապա՝ ձեռնարկի բոլոր մասնակիցներուն, գնահատելով զանոնք, զորս իրենց տաղանդներով վերապրեցուցին Հայ մշակոյթը Մելպուրնի գաղութէն ներս:
Տէր Խաչեր Քհն. Յարութիւնեան իր սրտի խօսքը տալէ ետք Պահպանիչով փակեց ձեռնարկը:
Համազգայինի 90-ամեակի նախաձեռնութիւններու եզրափակիչ հանդիսութիւն (Լիբանան)
Համազգայինի 90-ամեակ…
Առիթ` վերյիշելու պատմութիւնը, յարգանք եւ շնորհակալութիւն յայտնելու կրթական ու մշակութային մեծ առաքելութիւն ծաւալած այս միութեան հիմնադիրներուն նկատմամբ, երախտագիտական զգացումներ արտայայտելու հանդէպ բոլոր անոնց, որոնք իրենց անձնական կեանքին մէկ կարեւոր բաժինը անանձնականացուցին` Համազգայինի յարատեւման, անոր գործունէութեան ծիրի ընդարձակման, տարբեր բնագաւառներու մէջ յաջողութիւններու կերտման վեհ նպատակին համար: Առիթ` 90 տարուան հաշուետուութեամբ ներկայանալու հանրութեան եւ հաստատելու, որ 9 տասնամեակ ետք միութիւնը հաւատարիմ է հիմնադիրներու կտակին, յայտարարելու, որ, հակառակ տարիներու թաւալքին, սփիւռքի ու Հայաստանի մէջ պայմաններու փոփոխութեան, մարտահրաւէրներու բազմացման, տակաւին Համազգայինի երդիքին տակ կը հնչեն հայ երգն ու երաժշտութիւնը, իրերայաջորդ սերունդներ պար կը բռնեն, կը նկարեն ու կը ստեղծագործեն, հայ գիր, գիրք ու գրականութիւն կը պահուի ու կը տարածուի, ճեմարաններ կը շարունակեն սերունդներ դարբնել ու ազգի ապագայ ծառաներ պատրաստել…
Համազգայինի 90-ամեակը Կիրակի, 24 Փետրուար 2019-ին, «Յակոբ Տէր Մելքոնեան» թատերասրահին մէջ նշուեցաւ տպաւորիչ հանդիսութեամբ, որ լաւագոյն ապացոյցն էր միութեան առաքելութեան յաջողութեան, որովհետեւ բեմին վրայ գեղեցիկ ու խօսուն ներկայութիւն էին Համազգայինի «Լեւոն Շանթ» մշակութային կեդրոնի աշակերտներն ու ուսուցիչները, հայրենի տաղանդաւոր արուեստագէտներ, Համազգայինի պատասխանատուներ, նաեւ, հպարտօրէն, այս միութեան տարբեր բնագաւառներուն ծառայած նուիրեալներ, որոնց պարգեւատրումը սիրտ լեցնող է բոլորին համար: Տարբեր սերունդներ, Հայաստանն ու սփիւռքը, հայերէն խօսող, երգող, պարող եւ նուագող նորահասներ, ներկայիս միութեան երթին համար գործողներ եւ երախտաւորներ…
Մանրանկար մը` 90 տարուան ուղիին:
Լիբանանի եւ Հայաստանի քայլերգներէն ետք ներկաներուն բարի գալուստ մաղթեցին, հանդիսութեան բացումը կատարեցին, մէջընդմէջ Համազգայինի հիմնադիրներուն, գործունէութեան, աշխատանքային տարբեր բնագաւառներուն ու առաքելութեան մասին խօսեցան եւ յայտագիրը վարեցին հայրենի արուեստագէտներ, Համազգայինի «Սօս Սարգսեան»-ի պետական թատրոնի անդամներ Տաթեւ Ղազարեանն ու Արման Նաւասարդեանը:
Ապա «Տաւիղ» նուագախումբը հանդէս եկաւ կոմիտասեան եւ ժողովրդական մեղեդիներու շարանով մը` գեղարուեստական ղեկավարութեամբ Մկրտիչ Միքայէլեանի:
Նիկոսիոյ մէջ նշուեցաւ Համազգային Հայ Կրթական եւ Մշակութային Միութեան 90-ամեակը
Շաբաթ, 1 Դեկտեմբեր 2018-ին, Նիկոսիոյ «Նարեկ» վարժարանի հանդիսասրահին մէջ պատշաճ հանդիսութեամբ նշուեցաւ Համազգային Հայ Կրթական եւ Մշակութային Միութեան 90-ամեակը, կազմակերպութեամբ Համազգայինի Կիպրոսի «Օշական» Մասնաճիւղին։
Թեմիս Կաթողիկոսական Փոխանորդ Տէր Խորէն Արք․ Տողրամաճեանի հովանաւորութիւնը եւ Հայ Համայնքի Պետական Ներկայացուցիչ Վարդգէս Մահտեսեանի նախագահութիւնը վայեոլող հանդիութիւնը սկսաւ վարչութեան ատենապետ Արթօ Դաւիթեանի բացման խօսքով, որուն յաջորդեց գեղարուեստական յայտագիր մը մասնակցութեամբ՝ Մարիա Մոսկոֆեանի (մեներգ), Նայիրի Մուրատեանի (ասմունք) եւ «Համազգայինի «Սիփան» պարախումբին, ղեկավարութեամբ պարուսոյց Գրիգոր Քէլէշեանի։
Օրուան պատգամախօսն էր Պէյրութէն յատկապէս հրաւիրուած՝ Համազգայինի Կեդրոնական Վարչութեան փոխ ատենապետ Թամար Գապաքեան-Հաշէօլեանը, որ ամփոփ սակայն հանգամանօրէն ներկայացուց Համազգայինի պատմականը, ներկայ աշխատանքները եւ ապագայի մարտահրաւէրները, կեդրոնանալով երիտասարդութեան համար ու անոր մասնակցութեամբ գործադրելի ծրագիրներուն վրայ։
Հանդիսութիւնը փակուեցաւ Սրբազան Հօր հայրական պատգամով, որ կիպրահայութեան ուղղուած սրտագին կոչ մըն էր՝ կառչելու իր արմատներուն եւ գերագոյն ճիգ գործադրելով ապահովելու ապագայ սերունդներու հայեցիութիւնը։
Համազգայնական գործունէութիւն (Յունաստան)
Յունաստանի Համազգային Կրթական եւ Մշակութային Միութիւնը յառաջիկայ երկու ամիսներու ընթացքին ծրագրած է ելոյթներու շարք մը, որու գործունէութեան շուրջ կը փափաքինք տեղեակ պահել մեր մշակութային հասարակութիւնը։
Ծննդեան ծառի լուսաւորում
Համազգայինի «Նանօր» պարախումբը հրապարակային ելոյթ մը պիտի ունենայ Կիրակի 14 Դեկտեմբեր 2014-ի երեկոյեան ժամը 5-ին, Վիրոնայի քաղաքապետարանի առջեւ գտնուող հրապարակին առջեւ (Քարաոլի-Տիմիթրիու) «Ծննդեան ծառի լուսաւորումը» ընդհանուր բնաբանով։
Համազգայինի պարախումբէն զատ ելոյթ պիտի ունենան՝ քաղաքապետարանի փողերախումբը, Կրետէ կղզիէն եւ տեղական վարժարաններէն պարախումբեր։
Համազգայինի Հալէպի Հայագիտական Հիմնարկի 2019-2020 ուսումնական տարեշրջանի եզրափակիչ հաւաք
Համազգայինի Հալէպի Հայագիտական Հիմնարկը հիմնուած է քանի մը նպատակներով, նախ առիթ ընծայելու հայագիտական նիւթերու նկատմամբ հետաքրքրութիւն ունեցող ուսանողներուն՝ իրենց ուսումը շարունակելու, ապա պատրաստելու գաղութի ուսումնական հաստատութիւններուն ծառայող հայերէնաւանդ ուսուցիչներ, ինչպէս նաեւ ատակ մարդուժ, որ գիտելիքներով օժտուած, արեւմտահայերէնին տիրապետած ըլլալով ներդրում պիտի բերէ գաղութիս միութիւններուն եւ ազգային-հասարակական կեանքին ընդհանրապէս։
Հիմնարկը շարունակեց իր առաքելութիւնը 24 տարի շարունակ, ո՛չ պատերազմը, ո՛չ տնտեսական դժուարութիւնները, ոչ ալ դասախօսներու նկատառելի համեմատութեան արտագաղթը կասեցուցին անոր երթը:
Նման հիմնարկի մը պահպանումը էական էր լեզու եւ մշակոյթ պահպանելու համար, որքան որ էական են օդն ու ջուրը իր կեանքի բնականոն եւ առողջ ընթացքը պահելու համար նկրտող իւրաքանչիւր արարածի համար:
Հիմնարկը ունեցաւ դժուարութիւններ, հեզասահ չընթացաւ իր երթը, բայց անխափան մնաց, եւ դասախօսներն ու ուսանողները, տնօրէնութեան եւ վարչական կազմերուն հետ ձեռք-ձեռքի շարունակեցին կենսունակ պահել զայն:
Համազգայինի Սուրիոյ Շրջ. Վարչութիւնն ալ ամէն միջոցի դիմեց անհրաժեշտ կարիքները ապահովելու այս հիմնարկին, յատկապէս ներկայ դժուարին պայմաններուն մէջ:
Արդարեւ, Հիմնարկի 2019-2020 ուսումնական տարեշրջանի եզրափակիչ հաւաքը տեղի ունեցաւ 13 Յունիս 2020-ին, «Լ.Շանթ» սրահէն ներս, ներկայութեամբ Հիմնարկի ողջ ընտանիքին՝ Համազգայինի Սուրիոյ Շրջանային Վարչութեան, Միաւորի Վարչութեան, Տնօրէնութեան, դասախօսներուն եւ ուսանողներուն:
Հիմնարկի Միաւորի Վարչութեան ատենապետ Յովիկ Ղազարեան ողջունեց ներկաները:
Ան անդրադարձաւ հիմնարկի առաքելութեան եւ նպատակաուղղուածութեան հալէպահայ գաղութէն ներս:
Համազգայինի «Զուարթնոց» երգչախումբի 50-ամեայ Յոբելեանին նուիրուած համերգ (Սուրիա)
Հալէպահայ մշակութային կեանքին մէջ իւրայատուկ տեղ գրաւած է Համազգայինի «Զուարթնոց» երգչախումբը, ուր իրերայաջորդ սերունդներ ծանօթացած են ոչ միայն հայ, այլեւ օտար ժողովրդական, դասական երգարուեստին։
Տարիներ շարունակ զուարթնոցականները հայ եւ արաբ հանդիսատեսին ներկայացուցած են Կոմիտասի, Տիգրան Չուխաճեանի, Արմէն Տիգրանեանի, Թաթուլ Ալթունեանի, Բարսեղ Կանաչեանի, Քրիստափոր Կարա Մուրզայի եւ այլ հանճարներու ստեղծագործութիւնները, ըմբոշխնած են տեղացի եւ հայրենի վաստակաւոր խմբավարներու մասնագիտական ցուցմունքները։
Այս բոլորին կողքին «Զուարթնոց»-ը եղած է խորագիրը մեծ ընտանիքի մը, որուն յարկին տակ մշակութային շունչով ընկերային ջերմ ու անքակտելի կապեր հաստատուած են տարբեր սերունդներու միջեւ։
Ըստ «Գանձասար»-ի՝ այս տարի երգչախումբը կը բոլորէր իր հիմնադրութեան 50-ամեակը։
Այս առիթով կազմակերպուած բարձրորակ համերգի վերջին երգի կատարումին մասնակցեցան 50 տարիներու վաստակաւոր երգողներ, խմբավարներ ու դաշնակահարներ։
Պահը որքան յուզմունք, նոյնքան հպարտութիւն կ՚առթէր։
Հպարտութիւն երգչախումբին անխափան երթին, անոր անդամներուն ու խմբավարներուն, դաշնակահարներուն ու վարչականներուն հաւատքով եւ սիրով շաղախուած աշխատանքին ի տես։
Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տէր Շահան Սրբ. Արք. Սարգիսեանի, կազմակերպութեամբ Համազգայինի «Զուարթնոց» Երգչախումբի Վարչութեան, խմբավարութեամբ Գայիանէ Սիմոնեան-Տէրեանի, դաշնամուրի ընկերակցութեամբ Ռուզան Պարսումեանի, «Զուարթնոց» երգչախումբը հանդէս եկաւ բազմերանգ երգացանկով՝ ոգեւորելով հանդիսատեսն ու երգի ու երաժշտութեան անեզր աշխարհ փոխադրելով ներկաները։
Համազգայինի Ալեքսանտրուպոլսոյ մասնաճիւղը կը հրատարակէ «Փարոս» պարբերաթերթը
Յունաստանի Համազգային Հայ Կրթական եւ Մշակութային միութեան Ալեքսանտրուպոլսոյ «Արամ Խաչատուրեան» մասնաճիւղը, յունահայ գաղութին մէջ առաջին անգամ ըլլալով, նոր էջ մը կը բանայ հրատարակչական մարզէն ներս, մասնաճիւղի 4էջեայ շաբաթաթերթ-պարբերաթերթը հրատարակելով։
Այս աշխատանքին նախաձեռնութիւնը կը պատկանի նորակազմ վարչութեան, որ կը բաղկանայ հետեւեալ անդամներէն՝ Մարիամ Փեթեւոսեան, Հրայր Տաղլեան, Գայեանէ Դաւիթեան, Սոֆիա Ամիրխանեան, Մարտուն Մամաճանեան։
Խմբագրական գլխաւոր պարտաւորութեամբ լիազօրուած է վարչութեան քարտուղար Լիբանանէն վերջերս Յունաստան հաստատուած Հրայր Տաղլեան, որ գրական ճաշակով, հետախուզող մտքով ու հետաքրքրութեամբ ձեռնարկած է այս գործին։
Կը մաղթենք, որ Ալեքսանտրուպոլսոյ համայնքը՝ «Փարոս»ը ապրեցնէ իր միութենական, գաղութային կեանքին մէջ։
Համազգայինի «Անի» պարախումբի 40 ամեակի ելոյթ
Համազգայինի «Անի» պարախումբի 40 ամեակի ելոյթը տեղի պիտի ունենայ Շաբաթ, 13 Դեկտեմբեր, 2014-ին: Վայր՝ Glendale High School John Wayne Performing Arts Center 1440 E. Broadway Ave. Glendale CA-South 91205 USA
Համազգայինի նոր նախաձեռնութիւնը
Մեր օրերուն, բոլորս ամենուր կ'ապրինք տաժանելի կացութիւններ, յատկապէս թագաժահր համավարակի պարտադրած արգելքները, իսկ Լիբանանի պարագային, 4 Օգոստոս 2020-ին Պէյրութի նաւահանգիստին մէջ ծագած աղէտն ու անոր հետեւանքները։
Այս պայմաններուն մէջ, Համազգայինը չէ դադրեցուցած իր մշակութային եւ կրթական գործունէութիւնը, շնորհիւ մեր Շրջանային Վարչութիւններու, Մեկուսի կազմերու, մասնաճիւղերու, գեղարուեստի դպրոցներու եւ Ճեմարաններու անդուլ եւ նուիրական ճիգերուն։
Ուրախութեամբ կը յայտնենք, որ այսօր հանդէս կու գանք նոր նախաձեռնութեամբ մը, մէկ կողմէ մեր մշակութային երթը վառ պահելու եւ միւս կողմէ՝ պատուելու հայ մեծանուն գրող, բանաստեղծ եւ կրթական մշակ Մուշեղ Իշխանը, որուն մահուան 30-ամեակն է այս տարի:
Արդ, աշխարհասփիւռ հայ հանրութեան կը ներկայացնենք հայկական երգացանկին վրայ մեր յաւելումը, որ իրականացաւ Հայաստանէն, Արցախէն եւ Սփիւռքէն հայ արուեստագէտներու համախմբումով։
Միասնական այս աշխատանքին արդիւնքը եղաւ Մ. Իշխանի «Հայ հոգին» բանաստեղծութեան երգի վերածումը, յօրինումով հայրենի երաժիշտ Արմէնուհի Կարապետեանի եւ կատարումով 26 հանրածանօթ երգիչներու եւ երաժիշտներու, 17 երկիրներէ։
Առանց անոնց սիրայօժար մասնակցութեան, մեր նախաձեռնութեան իրականացումը անկարելի պիտի ըլլար։ 
Այսօր երգն ու անոր տեսերիզը պատրաստ են եւ անոնց անդրանիկ հրապարակումը տեղի պիտի ունենայ Համազգայինի Արեւմտեան Ամերիկայի շրջանին կազմակերպած «Քեզի համար Լիբանան» առցանց երաժշտական յայտագիրէն, Շաբաթ 19 Սեպտեմբեր 2020-ին, Քալիֆորնիոյ ժամով երեկոյեան ժամը 7:00-ին։
Մ. Իշխանի հայկական էութիւնը սահմանող բանաստեղծութեան երաժշտական տարազ տալով, վստահ ենք, որ յիշարժան բանաստեղծն ու այս նոր երգը հայ իրականութեան մէջ պիտի ապրին երկար։
Անգամ մը եւս հրապարակաւ մեր շնորհակալութիւնը կը յայտնենք բոլոր արուեստագէտներուն, որոնք արձագանգեցին մեր հրաւէրին եւ նուիրումով մասնակցեցան այս ծրագրի իրականացման աշխատանքին:
Համազգայինի Կեդրոնական Վարչութիւն
Համազգայինի «Արաքս» պարախումբի տարեկան 11-րդ ելոյթը (ԱՄՆ)
Կիրակի, 1 Նոյեմբեր 2015-ին, Տիթրոյթի Պիրմինկհամ շրջանի «Սի Հօլմ» պետական եկրորդական վարժարանի սրահին մէջ, անգամ մը եւս ելոյթ ունենալով, շրջանի «Արաքս» պարախումբը ոգեւորեց ներկայ հանդիսատեսները:
Պարուսոյց Նայիրի Կարապետեանի ղեկավարութեամբ, եւ իր երկու օգնականներ՝ Նայիրի Գայսէրեանի եւ Տիգրան Քալընի մասնակցութեամբ պարախումբը, շուրջ 9 ամիսներէ ի վեր տենդագին աշխատանք կատարելով, պատրաստուեցաւ 11րդ տարեկան ելոյթին.- «Կը Յիշենք Եւ Կը Պահանջենք» խորագրով:
Ելոյթը կը հովանաւորէին՝ Տէր եւ Տիկ. Յակոբ եւ Այտա Տաքէսեանները: 
Ներկայ էին գաղութի երեք յարանուանութեանց հոգեւոր, եւ պատուակալ հայրերը, եւ շուրջ հինգ հարիւր մշակութասէր հասարակութիւն մը:
Օրուան հանդիսավարն էր «Համազգային»ի երկարամեայ ատենապետուհի Հերմինէ Մանուկեան:
Ան իր բարի գալուստի խօսքէն ետք ըսաւ. «Երբ աշունը բնութային զանազան գոյներով, երբ ծառերն ու տերեւները իրենց գերազանցելի գեղեցկութեամբ հրաժեշտի կը պատրաստուին, նոյն ժամանակ ալ «Համազգային»ի «Արաքս» պարախումբը, իր տոհմիկ եւ ժողովրդային պարերով կը պատրաստուի այսօրուան:
Պիտի տեսնէ՛ք թէ աշնանային գեղեցկութեան ու հայկական տոհմիկ տարազներու գոյներու եւ պճնանքի ինչ համընկնութիւն կայ, միակ տարբերութեամբ՝ որ տերեւները կը բաժնուին իրենց արմատներէն ու կը դառնան փոշի, իսկ «Յոյսի, Հրաշքի եւ Արաքս»ի անդամները աւելի զօրացած ու կառչած իրենց ճիւղերուն, արմատներուն, անցեալին, տարուէ տարի աւելի լիցքաւորուած կը շարունակեն իրենց պարարուեստի երթը:
Համազգայինի «Արեգ» Թատերական Դպրոցի իւրօրինակ դասերը «Վանայ Ձայն»-ի եւ «Լ. Թիւթիւնճեան» պատկերասրահին մէջ (Լիբանան)
«Ազդակ» օրաթերթ.- Համազգայինի «Արեգ» թատերական դպրոցը թէեւ ունի տեսական եւ գործնական կանոնաւոր ծրագիր, բայց դպրոցի պատասխանատու, գեղարուեստական ղեկավար, բեմադրիչ Ռոպերթ Առաքելեան միշտ առիթ կը ստեղծէ, որ աշակերտները մասնակցին զանազան մրցումներու, փառատօներու, հանրային ձեռնարկներու, ի հարկին դերեր ստանձնեն թատերախումբի տարեկան ներկայացումներուն մէջ:
Բեմադրիչին կարծիքով, զանազան քննարկումները, հանդիպումները անուանի արուեստագէտներուն հետ, այցելութիւնները մշակութային օճախներ, կ՛ընդլայնեն աշակերտներուն մտահորիզոնը` նպաստելով անոնց գեղագիտական ճաշակի զարգացման:
Շաբաթ, 29 Ապրիլ 2017-ին «Արեգ»-ի աշակերտները իրենց պատասխանատու Ռոպերթ Առաքելեանի, օգնականներ` Լենա Մարգարեանի, Սօսի Ապաճեանի եւ Գարիկ Յակոբեանի ընկերակցութեամբ այցելեցին «Վանայ ձայն» ձայնասփիւռի կայան, ուր ծանօթացան կայանի տաղաւարներուն, ձայնադարանին եւ խմբագրական բաժիններու աշխատանքներուն` ստանալով իրենց շատ մը հարցումներուն պատասխանները:
Աշակերտները այցելեցին նաեւ «Լ. Թիւթիւնճեան» ցուցասրահ, ուր Անժելա Տաղլեան բացատրութիւն տուաւ ցուցասրահի գործունէութեան մասին, ծանօթացուց ցուցադրուող գեղանկարները, ապա պատասխանեց աշակերտներու հարցումներուն:
Յառաջիկային աշակերտները պիտի այցելեն նաեւ «Օ. Թի. Վի.» պատկերասփիւռի կայան:
Բեմադրիչ Ռոպերթ Առաքելեանի համոզմամբ, նմանատիպ ձեռնարկները կարեւորագոյն դասեր են, որոնք նպաստելով աշակերտներու մշակութային կերտուածքին, անջնջելի հետք կը ձգեն անոնց հոգիներուն մէջ:
Համազգայինի «Հայ Աստղեր» մանկապատանեկան երգչախումբի ոգեւորիչ ելոյթը (Գանատա)
Մասնայատուկ խինդ կը պատճառեն նոր սերունդին կողմէ ներկայացուող ելոյթները. ըլլան անոնք երգ, պար, արտասանութիւն թէ նկարչութիւն՝ մեզ նոր յոյսերով ու իղձերով կը պարուրեն մեր փոքրերուն կատարումները. ի վերջոյ, իրենց մէջ է որ կ՚ապրին այսօրուան յոյսն ու վաղուան լոյսը։
Հայ երգը հայ պահելու յանդուգն ու ազգօգուտ քայլ էր Համազգայինի Հայ Աստղեր մանկապատանեկան երգչախումբին յառաջացումը, եօթը տարիներ առաջ. այսօր, յիսունէ աւելի իր անդամներուն՝ չորս տարեկան մանուկէն մինչ երիտասարդութեան դռները հասած պատանիին կողմէ մեղեդիի պէս հնչող բիւրեղ հայ երգը օտարամոլութեան դէմ ծառացող մեծագոյն ազդակներէն է։
Չորեքշաբթի՝ 7 Յունիս 2017. Թորոնթոյի «Համազգային» թատերասրահը լեցուն է ծնողներով ու հարազատներով, հայ երգը քաջալերող ազգայիններով։
Համազգայինի «Հայ Աստղեր» մանկապատանեկան երգչախումբի տարեկան համերգն է։
Յայտագիրին մէջ ընդգրկուած մօտ քսան երգերուն այլազանութիւնը ապացոյց է խմբավար Հռիփսիմէ Թովմասեանի բծախնդիր ու արհեստավարժ մօտեցումին, խումբը դէպի նոր վերելքներ առաջնորդելու որոշիչ քայլելուն։
«Հայ Աստղեր»ու երկարամեայ անդամ ու մեներգող Մինէ Ծատուրեան բացումը կը կատարէ համերգին, իր գնահատանքի խօսքը ուղղելով Համազգայինին, խմբավարին ու դաշնակահար Վանիկ Յովհաննիսեանի։
Ու ահա, իրարու ետեւէ կարգապահութեամբ ու մերթ ընդ մերթ աչքի տակէ ակնարկ մը նետելով դէպի հանդիսատեսը՝ բեմահարթակին վրայ կ՚երեւին Ա. խումբի փոքրիկները։
Կը յաջորդեն խմբավար Հռիփսիմէ Թովմասեանն ու դաշնակահար՝ Վանիկ Յովհաննիսեանը ու ծայր կ՚առնէ համերգը «Գառնուկ» երգով. ապա՝ «կարծում էք թէ կատակ է», «թզուկների երգը», «տո րէ մի» «Պապիկս ու մամիկս» եւ «Երեւան» երգերը եռանդով, անգիր, անվարան ու միաբերան կ՚երգեն բոլորը անխտիր, հետեւելով խմբավարի ուշադիր ցուցմունքներուն։
Կ՚անցնինք Բ. խումբին ու իրենց հետ նաեւ մենք կարծես կը թեւակոխենք բարութեան ծառերով ողողուն՝ երազներու ու ուրախ կարուսելներու աշխարհը. «Կառուցման երգ», «Երազանք», «Ուրախ կարուսել» ու «Բարութեան ծառ» ը ինքնավստահ ու խանդավառ կը ներկայացնեն մեր աստղերը. զգալի է երգերուն որակը, իրարու ամբողջացնող ձայներուն ներդաշնակութիւնը, որ արդիւնքն է ուշադիր հետեւողականութեան եւ բծախնդրութեան։
Կը հասնինք Հայաստան, մեր անուշ հայրենիքը, ուր մեր սարի սիրուն եարը կը սպասէ. Գ. խումբին կողմէ կը լսենք «Հայաստան», «Մեր անուշ հայրենիք» եւ «Սարի սիրուն եար» քնարական երգերը. լաւ ներածական մը՝ յաջորդող աշխոյժ երգերուն, որոնք հեքիաթային ճանապարհով մեզ պիտի փոխադրեն Արցախ ու արեւմտեան Հայաստան։
Բ. եւ Գ. Խումբերու միասնութեամբ, այնքան հաճելի է լսել «Մեր աշխարհ», «Ղարաբաղ իմ», «Երեւան», «Մութն ընկել է», «Զէյթունցոց քայլերգ» եւ «Հեքիաթային ճանապարհ» երգերը...։
Ակնյայտ է տարուած աշխատանքը. տեղ տեղ մեներգները՝ Մինէ Ծատուրեանի մարզուած ձայնը յաւելեալ փայլք կու տային։
Մանկականէն ժողովրդային, քնարական ու ազգային՝ իւրաքանչիւրը իւրայատուկ երանգով օժտուած՝ վերջապէս կը հասնինք «Հայ ենք մենք»ին։ Բոլորը բեմի վրայ են. տրամադրութիւնները բարձր են, ծափերը՝ երկար։ 
Երգչախումբի յանձնախումբի վարչական ներկայացուցիչ Լորիկ Գաթրճեան, փակման խօսքին մէջ վեր կ՚առնէ խմբավար Հռիփսիմէ Թովմասեանի եւ դաշնակահար Վանիկ Յովհաննիսեանի արժանիքները, բարձր կը գնահատէ իրենց ներդրումը ու միշտ դէպի լաւագոյնը ձգտելու վճռակամութիւնը։
խմբավարը իր կարգին յատուկ շնորհակալութիւն կը յայտնէ վաստակաւոր դաշնակահար Վանիկ Յովհաննիսեանին, իր երաժշտական տաղանդին եւ համեստ ու համբերատար կերպարին համար։
Տէր Կոմիտաս Աւագ Քահանայ Փանոսեանի սրտի խօսքով ու պահպանիչով վերջ կը գտնէ երեկոն. Համազգայնավայել ձեռնարկ մը եւս իր լրումին կը հասնի ու էջը կը դարձնենք դէպի նորանոր հորիզոններ։ 
Թամար Տօնապետեան Գուզուեան
Համազգայինի հայագիտական հիմնարկի անձնակազմին հանդիպումը առաջնորդ սրբազան հօր հետ՝ «սփիւռքի տարուան» առիթով (Սուրիա)
Շաբաթ, 22 Յունուար 2022-ի առաւօտուն, Բերիոյ Հայոց Թեմի Բարեջան Առաջնորդ Գերշ. Տ. Մասիս Սրբ. Եպս. Զօպուեան հանդիպում ունեցաւ Համազգայինի Հայագիտական Հիմնարկի Վարչութեան, տնօրէնութեան, դասախօսական կազմին եւ երրորդ ու չորրորդ կարգերու ուսանողներուն հետ, Ազգ. Առաջնորդարանի դահլիճէն ներս:
Հանդիպումին ներկայ գտնուեցան նաեւ ազգային գործիչ, դասախօս Աւօ Գաթրճեան եւ Համազգայինի Սուրիոյ Շրջ. Վարչութեան ատենապետ Մարալ Տիքպիքեան:
Առաջնորդ Սրբազան Հայրը բարի գալուստ մաղթեց Համազգայինի Հայագիտական Հիմնարկի անձնակազմին եւ իր ուրախութիւնը յայտնեց այս հանդիպումին առիթով:
Համազգայինի Սուրիոյ Շրջ. Վարչութեան ատենապետ Մարալ Տիքպիքեան խօսք առնելով ներկայացուց Հայագիտական հիմնարկին առաքելութիւնը, յատկապէս հայ դպրոցները հայերէնաւանդ ուսուցիչներով օժտելու դերակատարութիւնը:
Հայագիտական Հիմնարկի տնօրէնուհի Սիլվա Ճապաղջուրեան ծանօթացուց հիմնարկի դասախօսական կազմը, ներկայացնելով իւրաքանչիւրին դասաւանդած նիւթը:
Սրբազան Հօր հրաւէրով, դասախօս դոկտ. Հուրի Ազէզեան Մեծի Տանն Կիլիկիոյ Կաթողիկոս ՆՍՕՏՏ Արամ Ա. Վեհափառ Հայրապետին «Սփիւռքի Տարի» հռչակագիրէն բաժիններ ընթերցեց:
Համազգայինի Արշակ եւ Սօֆի Գօլստըն Ճեմարանը կը յայտարարէ նոր տնօրէնի նշանակումը
Համազգայինի Աւստրալիոյ Շրջանային Վարչութիւնը եւ Համազգայինի Արշակ եւ Սօֆի Գօլստըն Ճեմարանի խնամակալութիւնը ուրախութեամբ կը յայտնեն, որ Պրն. Նշան Պասմաճեան նշանակուած է Գօլստըն Ճեմարանի նոր տնօրէն։
«Պրն. Պասմաճեան Գօլստըն Ճեմարանի տնօրէնի պաշտօնին կը բերէ ուսուցիչի եւ ղեկավարի տարիներու տպաւորիչ փորձառութիւն մը»,- ըսաւ Գօլստըն Ճեմարանի խնամակալութեան ատենապետ Վիգէն Քալօղլեան։
Նշան Պասմաճեան շրջանաւարտ է Պէյրութի Համազգայինի Նշան Փալանճեան Ճեմարանէն։ Ան նաեւ աւարտած է Պէյրութի Ամերիկեան Համալսարանը եւ ստացած Տնտեսագիտութեան Պսակաւորի տիտղոսը։
Պրն. Պասմաճեան հիմնադիրներէն մէկն է Արաբական Միացեալ Էմիրութիւններու Շարժա քաղաքի հայկական դպրոցին (1980) եւ 16 տարի շարունակ ծառայած է իբրեւ դպրոցին խնամակալութեան ատենապետը, ինչպէս նաեւ՝ իբրեւ ուսուցիչ եւ տնօրէն։
1980-2011 ան նաեւ եղած է Տուպայի եւ Հիւսիսային Էմիրութիւններու Հայ Համայնքի Խորհուրդին ատենադպիր, գանձապահ ու քարտուղար։
Աւելի ուշ ան ներգրաւուած է Նոր Զելանտիայի հայ համայնքի կազմակերպչական կեանքին մէջ։
Հայ Եկեղեցւոյ, ընդհանրապէս հայութեան եւ ի մասնաւորի Արաբական Ծոցի եւ Արաբական Միացեալ Էմիրութիւններու հայկական դպրոցին համար կատարած իր ծառայութիւններուն համար Նշան Պասմաճեան Արամ Ա. Կաթողիկոսին կողմէ պարգեւատրուած է Կիլիկեան Ասպետ շքանշանով։
Ան նաեւ ստացած է Հայաստանի Հանրապետութեան Կրթութեան Նախարարութեան շքանշանը՝ Արաբական Միացեալ Էմիրութիւններու Շարժա քաղաքի հայկական դպրոցին մատուցած իր կրթական եւ ղեկավարման աշխատանքներուն առ ի գնահատանք։
Հաղորդագրութիւն (Լիբանան)
Համազգայինի Լիբանանի Շրջանային վարչութիւնը եւ Գեղարուեստի դպրոցներու խնամակալութիւնը անցնող շաբաթներուն գումարեցին իրերայաջորդ խառն նիստեր քննարկելու համար ստեղծուած ճգնաժամի լոյսին տակ գեղարուեստի դպրոցներու գործունէութեան յառաջիկայ ընթացքը: 
Համազգայինի Լիբանանի Շրջանային վարչութիւնը, հակառակ առկայ դժուարութիւններուն եւ մարտահրաւէրներուն, ճշդած է ճիգերու ամբողջական լարումով դժուարութիւններու յաղթահարման ընդհանուր գործընթաց մը:
Առ այդ, մեր ծնողներու ազնիւ ուշադրութեան կը յանձնէ, որ դպրոցական վերամուտի իմաստով` Լիբանանի պետութեան կողմէ որդեգրուելիք որոշումին լոյսին տակ Համազգայինն ալ ընթացք պիտի տայ նոր տարեշրջանին:
Այլ խօսքով` կրթական վերամուտին հետ պիտի վերաբացուին նաեւ «Լ. Շանթ» ու «Ժ. եւ Ց. Խաչատուրեան» մշակութային կեդրոնները եւ վերսկսին գեղարուեստի դպրոցներու դասաւանդութիւնները:
Յայտնենք, որ կարգ մը գեղարուեստի միաւորներ արդէն սկսած են իրենց փորձերուն եւ հանդիպումներուն:
Այս ծիրին մէջ Լիբանանի Շրջանային վարչութիւնը խիստ կարեւորելով հայրենի արուեստագէտներու ներդրումը գեղարուեստի դպրոցներու գործունէութեան մէջ, կու գայ յայտնելու, որ 2020-2021 տարեշրջանին եւս հայրենի արուեստագէտներ պարի ու պալէի դասատուներ` Կարէն եւ Ժագլին Մակինեաններ եւ ջութակի դասատու, վաստակաւոր արուեստագէտ Յովիկ Գարախանեան պիտի վերադառնան Լիբանան եւ ստանձնեն իրենց պարտականութիւնները:
Այս ուղղութեամբ պայմանաւորուածութիւնները կատարուած են արդէն:
Համազգայինի գեղարուեստի դպրոցները իրենց առանցքային դերակատարութիւնը ունին լիբանանահայ մշակութային կեանքի հարստացման ու արուեստի ճամբով նորահաս սերունդին դաստիարակութեան գործին մէջ:
Այս մէկը կը շարունակէ մեզի համար մնալ կոչում ու մեր առաքելութիւնը իմաստաւորող կարեւոր աշխատանք:
Վստահ ենք, որ մեր ծնողներն ալ գիտակցութեամբ կը մօտենան այս աշխատանքին եւ փոխադարձ գործակցութեամբ ու քաջալերանքով մենք միասնաբար կը յաջողինք գեղարուեստի դպրոցներու ջահը վառ պահել ու անոր ճառագայթումը երաշխաւորել:
Հայ մշակոյթի ու արուեստի ժողովրդականացման մէջ մեծ դերակատարութիւն վերապահուած է գեղարուեստի դպրոցներուն:
Համազգայինը տէ՛րն է ու կը մնայ յանձնառու այդ դերակատարութեան:
ՀԱՄԱԶԳԱՅԻՆԻ ԼԻԲԱՆԱՆԻ ՇՐՋԱՆԱՅԻՆ ՎԱՐՉՈՒԹԻՒՆ
Համազգայինի Գեղարուեստի Դպրոցներու ամառնային ծրագիր (Լիբանան)
Համազգայինի Լիբանանի Շրջանային վարչութեան հովանաւորութիւնը վայելող ամառնային ծրագիրը ընթացք առաւ Համազգայինի «Լեւոն Շանթ» կեդրոնին մէջ, Պուրճ Համուտ, 1 Յուլիս 2022-ին եւ պիտի երկարի միչեւ 17 Օգոստոս:
Այս մասին յաւելեալ տեղեկութիւն ունենալու համար «Ազդակ» զրուցեց Համազգայինի գեղարուեստի դպրոցներու տնօրէն Մարալ Հարպոյեանի հետ:
Համազգայինի պալէի դպրոցի տարեկան ողջունելի ելոյթը (Լիբանան)
«Ազդակ» օրաթերթ.- Ուրբաթ, 24 Մայիս 2019-ին, երեկոյեան ժամը 8:00-ին, Սին Էլ Ֆիլի «Նեպիլ Քահհալէ» սրահին մէջ տեղի ունեցաւ Համազգայինի գեղարուեստի դպրոցներու պալէի դպրոցի աշակերտներուն հետաքրքրական ելոյթը` գեղարուեստական ղեկավարութեամբ պարուսոյց Ժաքլին Մակինեանի:
Հերթաբար բեմ բարձրացան տարբեր տարիքի աշակերտներ, որոնք, միջազգային երաժշտութեան ընկերակցութեամբ, հանդէս եկան տարբեր պարերով, որոնք բաւական բծախնդրութեամբ պատրաստուած էին:
Ոգեւորիչ ու խանդավառող էր բոլորին ներկայութիւնը բեմին վրայ, իւրաքանչիւրը իր տարիքին համապատասխան, ձեռք ձգած կարճատեւ փորձառութեամբ, ունեցած տաղանդով ներկայացաւ հանդիսատեսին, որուն բուռն ծափողջոյնները բաւական քաջալերական էին:
Շուրջ մէկ ժամ տեւած հանդիսութիւնը պալէի դպրոցին տարեկան ելոյթն էր, երբ աշակերտները իրենց ծնողներուն եւ հանրութեան կը ներկայացնեն տարուան ընթացքին իրենց սորվածը, հետեւողական փորձերուն արգասիքը:
58 աշակերտներէն իւրաքանչիւրը ունէր իր իւրայատկութիւնը, պարերը հրամցնելու ոճը, ոմանց մօտ յստակ էր տաղանդի ցայտուն ներկայութիւնը, ուրիշներու մօտ կար սէրը պարին նկատմամբ եւ փորձը` լաւագոյնը տալու: 
Շատ ոգեւորիչ էին մանուկներուն ու փոքր պատանիներուն պարերը, որոնք մանկութեան անմեղութիւնն ու պարզութիւնը փոխանցեցին սրահը լեցուցած հանդիսատեսներուն:
Յատկանշական էր հիւրաբար Լիբանան գտնուող Փիւնէ Սաֆայէի մասնակցութիւնը այս ելոյթին` զոյգ մենապարերով:
Ան աշակերտն է Ժաքլին Մակինեանի, որուն նկատմամբ իր երախտագիտութիւնը յայտնեց բեմէն:
Համազգայինի Գրասէրներու Խմբակի հաւաք – Համաստեղ (Գանատա)
Կիրակի, 4 Դեկտեմբեր, 2017-ի յետմիջօրէին, Համազգային Հայ Կրթական եւ Մշակութային Միութեան Գլաձոր մասնաճիւղի գրական յանձնախումբի կազմակերպութեամբ, կատարուեցաւ արդէն իսկ վերջին տարիներուն աւանդութիւն դարձած գրասէրներու հաւաքներէն առաջինը՝ վերանորոգուած «Յարութիւն Մանուկեան» գրադարանին մէջ։
Գրական դէմքը Համաստեղն էր եւ ներկայացնողը՝ գրասէրներու խմբակի երիտասարդ անդամներէն՝ Արտա Տէր Յակոբեանը։
Բացման եւ բարի գալուստի խօսքով հանդէս եկաւ Գլաձոր մասնաճիւղի վարչական եւ գրական յանձնախումբի անդամ՝ Վարագ Պապեան, որ գնահատելով գրասէր հասարակութեան ներկայութիւնը, յայտնեց որ նման ձեռնարկներով, Համազգայինը կը շարունակէ վառ պահել մեր մշակոյթի կանթեղը, ապա սեղմ գիծերու մէջ ներկայացուց Հալէպ ծնած, Քարէն ԵՓՓԷ ճեմարանէն շրջանաւարտ եւ Հալէպի Պետական համալսարանէն biotechnology ճիւղին հետեւած եւ աւարտած՝ Արտա Տէր Յակոբեանը, որ ներկայիս Թորոնթօ հաստատուած է եւ մաս կը կազմէ Համազգայինի մեծ ընտանիքին։
Արտան սպառիչ եւ բծախնդիր պատրաստութեամբ մեզ փոխադրեց Խարբերդի Փէրչէնճ գիւղը, ուր1895-ին ծնած էր գիւղագրական սեռին ամենէն տաղանդաւորներէն՝ Համաստեղ, աւազանի անունով Համբարձում Կէլէնեան։ Արտան յստակ առոգանութեամբ եւ անսեթեւեթ հայերէնով ներկայացուց Համաստեղի կեանքն ու գործերը, առաւելաբար ծանրանալով Համաստեղի եւ այլ մտաւորականներու, ինչպէս՝ Նիկոլ Աղբալեանի, Սիմոն Վրացեանի, Արամ Հայկազի, Յ. Խաշմանեանի, Ա. Իսահակեանի եւ ուրիշներու հետ եղած նամակագրութիւններուն, որոնք հետաքրքրութեամբ ունկնդրուեցան ներկաներուն կողմէ։ ՀՕՄ–ի Գոլոլեան նախակրթարանի ութերորդ կարգի աշակերտներէն՝ Էլիզ Գանտահարեան (Հայու ոգին) եւ Վարագ Մեսրոպեան (Կապոյտ ուլունք) ի ընթերցումներով ներկաներուն գնահատանքին արժանացան։ Վարագ Պապեան ընթերցեց Նիկոլ Աղբալեանի նամակը, գրուած1932-ին եւ ուղղուած Համաստեղին, իր հօր մահուան առթիւ։
Ձեռնարկի վերջաւորութեան, Վարագ Պապեան վարչութեան կողմէ, Աբէլ վրդ. Օղլուգեանի՝ «Գրական նշխարք Կոմիտաս Վարդապետի բեղուն գրչէն» եւ Համաստեղի՝ «Գիւղը», «Անձրեւ» գիրքերը որպէս յուշանուէր յանձնեց Համաստեղը ներկայացնող Արտային եւ ընթերցողներուն, որմէ ետք ներկաները հիւրասիրուեցան սուրճով եւ բլիթներով։
Դեկտեմբեր ամսուայ կիրակիի այս յետմիջօրէին, Խարբերդէն հազարաւոր մղոններ հեռու՝ Թորոնթոյի այս հայաբոյր «ովասիսին» մէջ, Արտան յաջողեցաւ Փէրչէնճ գիւղի ջերմութեամբ վարակել մեզ եւ խնկարկել ՝ Համաստեղի անմար յիշատակին։
Յասմիկ Պապեան
«Սէրը գրականութեան մէջ» – Համազգայինի Գրասէրներու Խմբակի հաւաքներու շարքին (Գանատա)
Թամար Տօնապետեան Գուզուեան 
Չորեքշաբթի՝ 5 Ապրիլի 2017-ն, Համազգայինի «Յ. Մանուկեան» գրադարանէն ներս տիրող թեման սէրն էր։
Թէ ինչպէ՞ս սէրը կը յայտնուի մեր գրականութեան էջերուն մէջ, կախում ունի գրողէն, իր ներաշխարհէն, մտածումներէն, միջավայրէն, փորձառութենէն, գրելու ոճէն...։
Սիրոյ երգիչը համարուած Վահան Թէքէեանի համար՝ «լաւագոյն սէրը այն սէրն է որ լռութեան մէջ կ՚անցնի». ինչպէս իր տողերը կը վկայեն՝ « Ես սիրեցի, սակայն սիրածներէս ոչ ոք գիտցաւ թէ՝ զինքը որքա՜ն սիրեցի. Ո՞վ կարդալ սիրտը գիտէ։»
Սեւակի ու Չարենցի համար սիրոյ խոստովանութիւնը եղած է անկաշկանդ ու շռայլ, ըլլայ այդ հանդիպման թէ հեռացումի խօսքերուն մէջ։
Արժանթինահայ Ալիսիա Կիրակոսեանի գրականութեան մէջ, այնպէս կ՚երեւի թէ սէրը եղած է աւելի յիշողութիւն քան՝ ներկայութիւն.-
Պրազիլի Համազգայինի մասնակցութիւնը Օզասգոյի հայ համայնքի կազմակերպած 7-րդ փառատօնին
6 Հոկտեմբեր 2019-ին, Օզասգոյի հայ համայնքի կազմակերպած 7-րդ փառատօնին, Պրազիլի Համազգայինը մասնակցեցաւ իր զոյգ խումբերով՝ Կիլիկիա եւ Արեւիկ, Հայ Ազգային Դուրեան վարժարանի աշակերտները ներկայացան պարի խմբերով, ՍԱՄԱ հայկական ակումբը մասնակցեցաւ Վահագն Մինասեան երգչախումբով, ապա Ուրուկուայէն ժամանած Փարվանա նուագախումբը իր ելոյթը ունեցաւ ժողովրդական եւ ազգային երգերով։
Ներկաները վայելեցին բացօթեայ այս փառատօնը եւ ապրեցան բաւականին յուզիչ պահեր։
Մեր շնորկալութիւնն ու երախտագիտութիւնը կը յայտնենք Օզասգօ համայնքի վարչութեան, որ միշտ կը քաջալերէ Համազգայինի ներկայութիւնը։
Համազգայինի Գանատայի 40-րդ Շրջանային ժողով
Համազգային Հայ Կրթական եւ Մշակութային Միութեան Գանատայի շրջանի 40-րդ միօրեայ ընդհանուր ժողովը տեղի ունեցաւ 17 Օգոստոս 2019-ին, Քինկսթընի Delta Hotels Kingston Waterfront ժողովասրահին մէջ։
Ժողովին ներկայ էին Համազգայինի Կեդրոնական վարչութեան ներկայացուցիչ Վիգէն Թիւֆէնքճեան, ՀՅԴ Գանատայի Կեդրոնական Կոմիտէի ներկայացուցիչ Վահէ Յակոբեան, Համազգայինի Գանատայի շրջանային վարչութեան անդամները, Սանահին եւ Գլաձոր մասնաճիւղերէն ներկայացուցիչներ։
Օրակարգի աւարտին, ժողովը կատարեց 2019-2020 տարեշրջանի Գանատայի Շրջանային վարչութեան կազմի լրացուցիչ ընտրութիւնը։ Ստորեւ կը ներկայացնենք վարչական կազմը.
Ծովիկ Գահվէճեան՝ ատենապետ
Մեղեդի Էթիեմեզեան՝ ատենադպիր
Սալբի Մարգարեան՝ գանձապահ
Մարալ Պէրպէրեան՝ խորհրդական
Սիւզի Նաճարեան՝ խորհրդական
ՀԱՂՈՐԴԱԳՐՈՒԹԻՒՆ
Համազգային Հայ Կրթական եւ Մշակութային Միութեան Գանատայի շրջանի 41-րդ Շրջանային միօրեայ ժողովը տեղի ունեցաւ 22 Օգոստոս 2020-ին, առցանց դրութեամբ։
Ժողովին ներկայ էին Համազգայինի Կեդրոնական վարչութեան ներկայացուցիչ Վիգէն Թիւֆէնքճեանը, ՀՅԴ Գանատայի Կեդրոնական Կոմիտէի ներկայացուցիչ Վահէ Յակոբեանը, Բագինի խմբագիր ընկերուհի Սոնիա Քիլէճեանը, Համազգայինի Գանատայի շրջանային վարչութեան անդամները, Սանահին ու Գլաձոր մասնաճիւղերու պատգամաւորները եւ խորհրդակցական ձայնով հրաւիրեալ ընկեր-ընկերուհիներ։
Ժողովը քննարկեց անցնող տարեշրջանի Շրջանային վարչութեան գործունէութիւնն ու նիւթական տեղեկագիրը եւ արժեւորեց ընթացաւարտ
Շրջանային վարչութեան գործունէութիւնը որպէս յոյժ գնահատելի։
Ապա ժողովը հանգամանօրէն քննարկեց յառաջիկայ տարեշրջանի գործունէութեան օրակարգը եւ համապատասխան բանաձեւերով ճշդեց անոր ուղին։
Ժողովի աւարտին, ժողովը կատարեց 2020-2021 տարեշրջանի Գանատայի Շրջանային վարչութեան կազմի լրացուցիչ ընտրութիւնը։ Ստորեւ կը ներկայացնենք վարչական կազմը.
Թամար Շահինեան (Մոնթրէալ)՝ ատենապետ
Ռոզմարի Սահակեան (Մոնթրէալ)՝ ատենադպիր
Անիթա Թոպի (Մոնթրէալ)՝ գանձապահ
Էօժէնի Բարսեղեան (Թորոնթօ)՝ խորհրդական
Սիւզի Նաճարեան (Թորոնթօ)՝ խորհրդական
Համազգային Գանատայի 41-րդ Շրջանային ժողով
25 Օգոստոս 2020
Շաբաթ, 6 Օգոստոս 2022-ին, Քինկսթընի մէջ տեղի ունեցաւ Համազգային Գանատայի 44-րդ Շրջանային ժողովը, ներկայութեամբ Մոնթրէալէն, Թորոնթոյէն, Քէմպրիճէն եւ Վանքուվըրէն 28 մասնակիցներու։
Ժողովը կը վայելէր ներկայութիւնը ՀՅԴ Գանատայի Կեդրոնական Կոմիտէի ներկայացուցիչ Թիթառ Տէր Յարութիւնեանի, Գանատայի մօտ, Համազգայինի ԿՎ ներկայացուցիչ Թամար Տօնապետեանի, ԿՎ անդամ Լորիկ Սապունճեանի, իսկ քոյր միութիւններէն ՀՕՄ-ը կը ներկայացնէր Անի Օհանեանը։
Ընդհանուր առմամբ, հակառակ համաճարակի սահմանափակ պայմաններուն, ժողովը բարձր գնահատեց նախորդ Շրջանային Վարչութեան ընթացիկ բարեյաջող գործունէութիւնը եւ անոր զուգընթաց նոր իրագործումները, ինչպէս՝ փոքր շրջաններու վերաշխուժացումը, նոր կայքէջի յառաջացումը, Արցախի Մանուկներուն ծրագրի իրականացումը, Լիբանանի Մ. եւ Հ. Արսլանեան Ճեմարանի պաշտօնակազմին կատարուած նուիրատուութիւնը, գրատարածի վաճառացուցակի հարստացումն ու հրատարակչական նոր գործերու իրագործումը։
Բանաձեւերուն մէջ յատուկ անդրադարձ կատարուեցաւ շրջանին մէջ զարկ տալու համախմբումներու կամ սեմինարներու կազմակերպման եւ ձեռնարկներու փոխանակման աշխատանքին, ինչպէս նաեւ շարունակել սատար հանդիսանալ Արցախի Մանուկներուն ծրագրին։
Աւարտին, շրջանը ընտրեց իր նոր վարչութիւնը հետեւեալ կազմով՝ Թամար Շահինեան, Անիթա Թոպի, Էօժենի Բարսեղեան, Անահիտ Պալեան, եւ Թալին Քէլէպոզեան։
Յետ այսու, Շրջանային Ժողովները որոշուեցաւ գումարել երկամեայ դրութեամբ։
Համազգայինի հիմնադրութեան 90-ամեակի ձեռնարկներ
2018-ն Համազգային Հայ կրթական եւ մշակութային միութեան հիմնադրութեան 90-ամեակն է:
9 Սեպտեմբեր 2018-ին Երեւանի մէջ Համազգայինի 90-ամեակի կեդրոնական ձեռնարկէն ետք, աշխարհատարած միութեան Շրջանային վարչութիւններն ու Մեկուսի կազմերը սկսած են կազմակերպել ձեռնարկներ` իւրաքանչիւրը իր շրջանին մէջ նշելու Համազգայինի 90-ամեակը:
Արդէն իսկ տեղի ունեցած են 3 ձեռնարկներ. 12 Օգոստոսին Պրազիլի մէջ, 7 Հոկտեմբերին Փարիզի մէջ, իսկ 14 Հոկտեմբերին Քանատայի մէջ նշուեցաւ Համազգայինի 90-ամեակը:
Մնացեալ շրջաններուն մէջ նախատեսուած են ձեռնարկներ հետեւեալ թուականներուն. Աւստրալիա` 28 Հոկտեմբերին, Արեւմտեան Միացեալ Նահանգներ` 3 Նոյեմբերին, Շուէտ` 4 Նոյեմբերին, Յունաստան` 24 Նոյեմբերին, Կիպրոս` 1 Դեկտեմբերին, Սուրիա` Դեկտեմբեր 2018-ին, իսկ Լիբանան` Յունուար 2019-ին:
Համազգայինի Կեդրոնական վարչութեան նամակը միջազգային կազմակերպութիւններուն
Խորապէս մտահոգուած ենք Արցախի տարածքին հայկական եկեղեցիներու, վանական համալիրներու, գերեզմանոցներու եւ մշակութային յուշարձաններու աւերման եւ վանտալիզմի մասին մեզի հասնող վերջին լուրերով։
Սեպտեմբեր 2020-ին պատերազմի բռնկումով եւ հայկական պատմական աւաններու եւ քաղաքներու բռնագրաւումով, այսօր ականատես կը դառնանք Արցախի հայկական մշակութային ժառանգութիւնը բնաջնջելու ծրագրուած փորձերուն։
Այս վերջին իրադարձութիւնները պարզապէս նորագոյն ապացոյցներն են պատմական Հայաստանի հողերուն վրայ տասնամեակներէ ի վեր ազրպէյճանական եւ թրքական իշխանութիւններու վարած մշակութային ցեղասպանութեան։
Արցախի տարածքին ազրպէյճանական իշխանութիւններու վերջին գործողութիւնները՝ վերականգման ու վերանորոգութեան պատրուակով պատմութիւնը կեղծելու, Արցախի հայկական մշակութային ժառանգութիւնը որպէս աղուանական ներկայացնելու, եւ այդ հողերուն վրայ հայերու բնիկ ներկայութեան ապացոյցները ջնջելու կանխամտածեալ յստակ ջանքեր են։
Պատերազմէն ետք, Ազրպէյճանի կառավարութիւնը յայտարարեց Շուշիի Սբ. Ամենափրկիչ եկեղեցւոյ «վերանորոգութեան աշխատանքներու» մեկնարկը՝ եկեղեցւոյ 19-րդ դարու կոնաձեւ գմբէթի հեռացումով։
Արցախեան վերջին պատերազմի ընթացքին, այս նոյն եկեղեցին թիրախ դարձած էր ազրպէյճանական հրթիռակոծման, եւ ներկայ «վերանորոգումը» կը միտի աղաւաղել եկեղեցւոյ մշակութային դիմագիծը, որ կը խորհրդանշէ Շուշիի հայկական ինքնութիւնը։
Նոյնպէս, միջազգային լրատուուամիջոցները վաւերագրած են Հադրութի շրջանին մէջ նման աւերիչ արարքներ,- եկեղեցիներու եւ գերեզմանոցներու ամբողջական քանդում,- այդ սրբավայրերու քարերը ճանապարհաշինութեան մէջ գործածելու համար։
Ներկայիս, Ազրպէյճան չի յարգեր միջազգային ընկերութեան նկատմամբ իր յանձնառութիւնը, որպէս ստորագրող կողմ՝ «Զինեալ բախումներու ընթացքին մշակութային արժէքներու պաշտպանութեան» եւ «Համաշխարհային մշակութային եւ բնական ժառանգութեան պաշտպանութեան» դաշինքներու, որոնց համաձայն անիկա պարտաւոր է պաշտպանել, պահպանել եւ ապագայ սերունդներուն փոխանցել մշակութային եւ բնական ժառանգութիւնը։ Ազրպէյճան նաեւ արգելակեց շրջանի մշակութային կոթողներու վիճակի գնահատման համար ԵՈՒՆԵՍՔՕ-ի ծրագրած առաքելութեան Արցախ մուտքը։
10 նոյեմբեր 2020-ի հրադադարի յայտարարութենէն ետք, շարք մը միջազգային կազմակերպութիւններ Արցախի մշակութային ժառանգութեան պահպանման կոչ ուղղած են[1]։
2021-ի իր տարեկան տեղեկագրին մէջ, Միացեալ Նահանգներու Միջազգային կրօնական ազատութեան յանձնաժողովը (USCIRF) Միացեալ Նահանգներու Արտաքին գործոց նախարարութեան թելադրեց Ազրպէյճանը տեղադրել Կրօնական ազատութիւններու խստագոյն ոտնահարման յատուկ դիտարկման ցուցակին վրայ։
Նկատի ունենալով, որ Ազրպէյճան կ՛անտեսէ Արցախի հայկական մշակութային ժառանգութեան պահպանման ի խնդիր իր պատասխանատուութեան տէր կանգնելու վերոնշեալ կոչերը, եւ շարունակաբար կը խախտէ միջազգային դաշինքները, եւ նկատի ունենալով ՄԱԿ-ի Ապահովութեան խորհուրդի դատապարտումը՝ «մշակութային ժառանգութեան, ընդ որում կրօնական կառոյցներու եւ հնութիւններու անօրինական քանդումին», կոչ կ՚ուղղենք միջազգային համայնքին դատապարտելու Արցախի հայկական բնիկ մշակութային ժառանգութիւնը ջնջելու Ազրպէյճանի արարքները եւ ի գործ դնել այս մշակութային ցեղասպանութիւնը կասեցնելու բոլոր ջանքերը։
Համազգային հայ կրթական եւ մշակութային միութեան Կեդրոնական վարչութիւն
[1] Յուշարձաններու եւ Տեսարժան Վայրերու Միջազգային Խորհուրդի (ICOMOS), Արխիւներու Միջազգային Խորհուրդի (ICA), Գրադարաններու Կազմակերպութիւններու եւ Հիմնարկներու Միջազգային Ֆետերասիոնի (IFLA) եւ Թանգարաններու Միջազգային Խորհուրդի (ICOM) միացեալ յայտարարութիւն Արցախի մասին, հրապարակուած 20 Նոյեմբեր 2020ին։ https://www.icomos.org/en/documentation-center/83592-icomos-ica-ifla-and-icom-statement-on-the-situation-of-cultural-heritage-in-the-nagorno-karabakh-region
ԵՈՒՆԵՍՔՕ-ի մամլոյ հաղորդագրութիւն` հրապարակուած 21 դեկտեմբեր 2020-ին։ https://en.unesco.org/news/nagorno-karabakh-reaffirming-obligation-protect-cultural-goods-unesco-proposes-sending-mission
Համազգայինի Կեդրոնական Վարչութեան այցելութիւնը Ն.Ս.Օ.Տ.Տ. Արամ Ա. կաթողիկոսին
Համազգայինի Կեդրոնական Վարչութիւնը, իր լիագումարի աշխատանքներու ծիրէն ներս, Ուրբաթ 11 Հոկտեմբեր 2019-ի երեկոյեան ժամը 5:00-ին, հանդիպում մը ունեցաւ Ն․Ս․Օ․Տ․Տ․ Արամ Ա. Մեծի Տանն Կիլիկիոյ Կաթողիկոսին հետ։
Արամ Ա Վեհափառ Հայրապետը բարձր գնահատեց Համազգայինի գործունէութիւնը, հաստատելով որ անիկա ունեցած է կարեւորագոյն դերակատարութիւն սփիւռքի մէջ, հայապահպանման գործին մէջ ընդհանարապէս, եւ հայ մշակոյթի պահպանման ու տարածման գործին մէջ մասնաւորաբար։
Կեդրոնական Վարչութեան տարբեր շրջաններու ներկայացուցիչներ իրենց գոհունակութիւնը յայտնեցին Կիլիկիոյ կաթողիկոսութեան թեմերու հոգեւոր հովիւներու ցուցաբերած հոգածութեան և գործակցութեան համար։
Վեհափառ հայրապետը հետաքրքրուեցաւ Համազգայինի ընթացիկ եւ յառաջիկայ ծրագիրներուն մասին. Կեդրոնական Վարչութեան ներկայացուցիչը համառօտ կերպով ներկայացուց վարչութեան գլխաւոր աշխատանքները, յոյս յայտնելով, որ Վեհափառ Հայրապետը սատար կը հանդիսանայ իր ծրագիրներուն։
Հայութիւնը յուզող շարք մը հարցեր արծարծելէ ետք Վեհափառ Հայրապետը յաջողութիւն մաղթեց Համազգայինի Կեդրոնական Վարչութեան լիագումար նիստի աշխատանքներուն, վերահաստատելով իր եւ Մեծի Տանն Կիլիկիոյ Կաթողիկոսութեան ամբողջական զօրակցութիւնը Համազգայինի աշխատանքներուն անխտիր։
Համազգայինի Կեդրոնական Վարչութեան լիագումար ժողով (Լիբանան)
Ուրբաթ, 11 Նոյեմբեր 2022-ի առաւօտեան, Համազգայինի Կեդրոնական Վարչութեան անդամները ժամանեցին Մ. եւ Հ. Արսլանեան Ճեմարան, ուր ընթացք առին լիագումար նիստերը, որոնք պիտի երկարին երեք օրերու վրայ:
Ժողովը համապարփակ կերպով պիտի քննէ Համազգայինի աշխարհատարած կազմակերպութեան կրթական հաստատութիւններու, հրատարակչական մարզի, կազմակերպական շրջաններու, Բագինի, Ուսանողական հաւաքի եւ ընդհանրապէս հայրենիք-սփիւռք երկկողմանի մշակութային եւ կրթական կապերուն իրավիճակը, իրագործումները եւ զանոնք արժեւորելէ ետք պիտի անդրադառնայ յառաջիկայ ծրագիրներուն:
ՀԱՄԱԶԳԱՅԻՆԻ ԿԵԴՐՈՆԱԿԱՆ ՎԱՐՉՈՒԹԻՒՆԸ ՀԱՆԴԻՊՈՒՄ ՈՒՆԵՑԱՒ ՀՅԴ ԲԻՒՐՈՅԻ ՆԵՐԿԱՅԱՑՈՒՑԻՉԻՆ ՀԵՏ
Երեքշաբթի, 28 Յունիս 2022-ին ՀՅԴ Բիւրոյի ներկայացուցիչ Յակոբ Տէր Խաչատուրեան այցելեց «Շաղզոյեան» կեդրոնի «Բագին»-ի գրասենեակ եւ հանդիպում մը ունեցաւ Համազգայինի նորընտիր Կեդրոնական Վարչութեան նստավայրի անդամներուն հետ։
ՀՅԴ Բիւրոյի ներկայացուցիչը առաջին հերթին շնորհաւորեց նորընտիր կազմը եւ յաջողութիւն մաղթեց անոր աշխատանքներուն։
Ապա անդրադարձ կատարուեցաւ Համազգայինի տարբեր շրջաններու գործունէութեան եւ տեղի ունեցաւ կարծիքներու եւ մտահոգութիւններու փոխանակում։
Այս գծով անհրաժեշտ համարուեցաւ Համազգայինի կառոյցներ ստեղծելու աշխատանքը շարունակել Արեւմտեան Եւրոպայի տարածքին, ինչպէս նաեւ յատուկ ճիգով աշխուժացնել Համազգայինի գործունէութիւնը Եւրոպայի եւ ոչ գործօն այլ շրջաններու մէջ:
Յատուկ կերպով խօսուեցաւ Համազգայինի կրթական կառոյցներու՝ մասնաւորաբար Պէյրութի Մ. եւ Հ. Արսլանեան Ճեմարանի եւ Մարսէյի Ճեմարանի աշխատանքներուն մասին։
Անգամ մը եւս ընդգծուեցաւ Լիբանանի ներկայ պայմաններուն մէջ հայ դպրոցը կանգուն պահելու առաջնահերթութիւնը, եւ այս առնչութեամբ համագաղութային առումով նիւթաբարոյական աջակցութեան շարունակութեան անհրաժեշտութիւնը։
Արծարծուեցաւ Համազգայինի յառաջիկայ հանգրուանի գործունէութիւնը, եւ զեկուցուեցաւ եկող ամիսներուն իրականացուելիք ծրագիրներուն եւ աշխատանքներուն մասին, ինչպէս՝ Հայաստանի մէջ Ուսանողական Ֆորում, «Բագին» պաշտօնաթերթի 60-ամեակ, գումարուելիք գիտաժողովները եւ այլ ծրագիրներ։
Հանդիպումին ընթացքին շեշտը դրուեցաւ նաեւ ուղեկից միութիւններու միջեւ համագործակցութեան կարեւորութեան վրայ եւ այս ուղղութեամբ քննարկուեցան ձեռնարկուելիք յառաջիկայ քայլերը։ Խօսուեցաւ նաեւ այլ կազմակերպութիւններու հետ գործակցութեան կարելիութիւններու մասին։
Համազգայինի նորընտիր Կեդրոնական Վարչութեան ներկայացուցիչներու այցելութիւնը Ն.Ս.Օ.Տ.Տ Արամ Ա․ Կաթողիկոսին
Շաբաթ, 18 Յունիս 2022-ի առաւօտեան, Համազգայինի նորընտիր Կեդրոնական Վարչութիւնը ներկայացնող պատուիրակութիւն մը այցելեց Մեծի Տանն Կիլիկիոյ կաթողիկոս Ն․Ս․Օ․Տ․Տ․ Արամ Ա․ կաթողիկոսին, Պիքֆայայի Ս. Աստուածածին Վանքի Վեհարանին մէջ։
Հանդիպումը առիթ եղաւ վեհափառ հօր հետ խորհրդակցելու հայ կրթութեան ու մշակոյթին առնչուող առկայ խնդիրներուն շուրջ, որոնց վրայ կեդրոնացած էր վերջերս Հայաստանի մէջ գումարուած Համազգայինի 9-րդ պատգամաւորական ժողովը։
Վեհափառ հայրը իր գոհունակութիւնը յայտնեց քաղաքատնտեսական այժմու դժուարին պայմաններուն մէջ Համազգայինի աշխարհատարած կառոյցին կատարած կարեւոր դերակատարութեան առիթով եւ յորդորեց, ի շարս կրթամշակութային այլաբնոյթ գործունէութիւններու, յատուկ աշխատանք տանիլ սփիւռքի մէջ արեւմտահայերէնի պահպանման եւ տարածման համար։
Այս առիթով վեհափառ հայրապետը յայտնեց նաեւ իր ամբողջական զօրակցութիւնը Համազգայինի յառաջիկայ ծրագիրներու իրագործման: 
«Համազգային»ի Կեդրոնական Վարչութեան անդամներու այցելութիւնը Նիւ Եորք-Նիւ Ճըրզի
2013 Դեկտեմբերի սկիզբը, Նիւ Եորք-Նիւ Ճըրզիի շրջան այցելեցին «Համազգային»ի Կեդրոնական Վարչութենէն երեք անդամներ` Կարօ Պայթարեան (Լիբանան), Վիգէն Եագուպեան (Գալիֆորնիա) եւ Սիմոն Հասըրճեան (Գանատա), որոնք զանազան հանդիպումներ կատարեցին, գաղութէն ներս գործող ազգային հաստատութիւններու եւ հիմնարկներու հետ:
Երեքշաբթի Դեկտեմբեր 10-ին, «Համազգային»ի Կեդրոնական Վարչութեան պատուիրակութիւնը այցելեց Նիւ Եորքի Հայոց Առաջնորդարան եւ տեսակցութիւն մը ունեցաւ Բարեջան Առաջնորդ Օշական Արք. Չօլոյեանին հետ:
Համազգայինի Կեդրոնական Վարչութեան ներկայացուցիչները այցելեցին Վեր․ Դոկտ․ Փոլ Հայտոսթեանին
Ուրբաթ, 24 Յունիս 2022-ի կեսօրէ ետք, ժամը 4։30-ին, Համազգայինի նորընտիր Կեդրոնական Վարչութիւնը ներկայացնող պատուիրակութիւն մը այցելեց Մերձաւոր Արեւելքի Հայ Աւետարանական Եկեղեցիներու նախագահի տեղապահ, Հայկազեան համալսարանի նախագահ Վեր․ Դոկտ․ Փոլ Հայտոսթեանին, համալսարանի իր գրասենեակին մէջ։
Հանդիպման ընթացքին քննարկութեան նիւթ դարձան ներկայ ժամանակներու հայ կրթական ու մշակութային կեանքին առնչուող դժուարութիւններն ու խնդիրները։
Խորհրդակցութիւնը կեդրոնացաւ նաեւ հայոց լեզուի ու պատմութեան ուսուցիչներ պատրաստելու Համազգայինի Կեդրոնական Վարչութեան հաստատած Մանկավարժ-Հայերէնագէտ ուսուցիչներ պատրաստելու ծրագրին գծով Հայկազեան համալսարանի հետ արդիւնաւէտ գործակցութեան վրայ, որուն իբրեւ արգասիք, Համազգայինի Կեդրոնական Վարչութեան նիւթաբարոյական ապահովումով, ինչպէս նաեւ Հայկազեան համալսարանի աջակցութեան շնորհիւ, համալսարանի պսակաւոր արուեստից որակաւորում ստացած մանկավարժական բաժինի շրջանաւարտները մագիստրոսական որակաւորման համար իրենց ուսումը կը շարունակեն Հայաստանի Պետական Համալսարանին մէջ, որմէ վկայուելէ ետք ալ կը գործուղուին դէպի սփիւռքի զանազան գաղութներու հայկական դպրոցներ։
Վեր․ Դոկտ․ Փոլ Հայտոսթեան վերահաստատեց Համազգային Հայ Կրթական ու Մշակութային Միութեան հետ Հայ Աւետարանական համայնքին եւ Հայկազեան համալսարանին համագործակցութեան շարունակականութիւնը եւ յաջողութիւն մաղթեց նորընտիր Կեդրոնական Վարչութեան։
2014-2018 քառամեակի Գ. լիակազմ ժողով
Ընթացիկ տարուան 3, 4 եւ 5 Դեկտեմբերին, Համազգայինի Կեդրոնական Վարչութիւնը Պէյրութի իր գրասենեակին մէջ գումարեց 2014-2018 քառամեակի իր Գ. լիակազմ ժողովը։
Առաջին հերթին, ժողովը ունկնդրեց շրջաններու գործունէութեան տեղեկագրական զեկուցումները եւ ուրախութեամբ հաստատեց, թէ Համազգայինի կազմակերպական միաւորներու ցանցը հետզհետէ զգալիօրէն կ'երիտասարդանայ. միաժամանակ ան կ՚ընդարձակուի, որուն փաստն է Քուէյթի նորահաստատ մեկուսի կազմը։
Ժողովը նաեւ ընդգծեց Հիւսիսային Ամերիկայի երեք շրջաններու՝ ԱՄՆի Արեւելեան, Արեւմտեան եւ Գանատայի Շրջանային վարչութիւններու շարունակուող համագործակցութեան նշանակալի երեւոյթը եւ այդ ոգիով գործունէութեան կարեւորութիւնը, մանաւանդ այդ շրջաններու երիտասարդական-ուսանողական խաւերուն Համազգայինի գործունէութիւնը ծանօթացնելու տեսակէտէն։
Անդրադառնալով Կեդրոնական Վարչութեան Հիւսիսային Ամերիկայի գրասենեակին, ժողովը ճշդեց անոր յառաջիկայ գործունէութեան ուղեգիծն ու բովանդակութիւնը, յատկապէս նիւթական կռուաններ յառաջացնելու եւ ապա զանոնք ուռճացնելու առաջադրութիւնը։
Յաջորդաբար ժողովը զբաղեցաւ Կեդրոնական Վարչութեան հովանիին տակ գործող կրթական հաստատութիւններու վարչական եւ ուսումնական խնդիրներով։
Տեղի ունեցաւ Մարսէյի Ճեմարանի, Սիտնիի Արշակ եւ Սօֆի Գոլստըն Ճեմարանի, ինչպէս նաեւ՝ Փարիզի Համազգային-Թարգմանչաց վարժարանի կացութեան հերթական քննութիւնը, իսկ ծանօթանալով Մ. եւ Հ. Արսլանեան Ճեմարանի նորանշանակ տնօրէնուհիին ցարդ ծաւալած աշխատանքին եւ յառաջիկայ ծրագիրներուն, ժողովը գոհունակութեամբ արձանագրեց թէ վստահութիւնը ունի, որ Ճեմարանը թեւակոխելով արդիականացման նոր հանգրուան մը անխափան պիտի շարունակէ իր երթը, ամուր փարելով հայեցի դաստիարակութեան զուգահեռ բարձրորակ ուսում ջամբելու իր առաքելութեան։
Իսկ Սփիւռքի հայկական վարժարաններուն համար հայերէնի դասաւանդ ապագայ ուսուցիչներու պատրաստութեան ծրագրին վերաբերեալ, ժողովը որոշեց յաւելեալ քարոզչական թափ տալ Երեւանի Պետական Համալսարանին հետ Համազգայինի գործակցութեամբ իրականացուող հայագիտութեան մագիստրոսական եւ դպրոցական վարչագիտութեան ծրագրերուն։
Ժողովը առանձնաբար քննեց նաեւ իր այլ հաստատութիւններուն՝ «Վահէ Սէթեան» տպարանին, Հրատարակչատան եւ «Լիւսի Թիւթիւնճեան» ցուցասրահին անցնող տարուան գործունէութեան համարատւութիւնը, իր գոհունակութիւնը արձանագրեց աշխատանքներուն բարեյաջող ընթացքին նկատմամբ եւ որդեգրեց այդ հաստատութիւններու բարգաւաճման միտող որոշումներ։ 
Անդրադառնալով «Բագին» գրական հանդէսին, ժողովը գտաւ, որ անշեղ կ՚ընթանայ անոր խմբագրութեան սերնդափոխութիւնը, եւ «Բագին»ի ներկայ խմբագրութիւնն ու խմբագրական խորհուրդը կ՚ապահովեն հանդէսին առաքելութիւնը՝ Սփիւռքի գրական-իմաստասիրական առաջնակարգ ժամադրավայրը հանդիսանալու տեսակէտէն։
Անցնող տարեշրջանին իր անձնակազմի փոփոխութիւնները քննելով, Կեդրոնական Վարչութիւնը գտաւ, որ Համազգայինի Երեւանի Գրասենեակն ու անոր նոր վարչակազմը կը շարունակեն հայրենի հողին վրայ մշակութային գործունէութիւն ծաւալել, գիտաժողովներով, մրցոյթներով եւ հրատարակութիւններով։
Ապա ժողովը արժեւորեց ելեկտրոնային սարքերու խաղերով 3 տարեկան եւ վեր մանուկներու հայերէն սորվեցնելու նախաձեռնութիւններու շարքին առաջին հրատարակութիւնը՝ իմա՝ «Լալան ու Արան - Գոյներու Աշխարհ»ը, իր արեւմտահայերէն եւ արեւելահայերէն տարբերակներով։ Ժողովը որոշեց լայն քարոզչութեամբ հրապարակել շարքին յաջորդ խաղերը, «Լալան ու Արան- Ձեւերու աշխարհ» «Լալան ու Արան-Թիւերու Աշխարհ»ն ու «Լալան ու Արան-Գիրերու Աշխարհ»ը, որոնք պատրաստութեան ընթացքի մէջ են։
Իսկ համացանցային երիտասարդական հարթակի ճամբով հայ երիտասարդութիւնը մեր մշակոյթին առնչելու իր որդեգրած ծրագրին կապակցութեամբ, Կեդրոնական Վարչութիւնը որոշեց շարունակել ծաւալած նախապատրաստական աշխատանքը, յաջորդ տարուան ընթացքին զայն հրապարակելու նախատեսութեամբ։
Կեդրոնական Վարչութեան լիակազմ ժողովի օրակարգին մաս կը կազմէին նաեւ Համազգայինի տարեկան Ուսանողական Համախմբումը (Ֆորում) եւ քարոզչական աշխատանքներու կազմակերպումը։ Անոնց յառաջիկայ ուղեգիծը ճշդելու նպատակով, այս հարցերը ենթարկուեցան համապարփակ քննարկման։
Վերոյիշեալ բոլոր հարցերը մաս կը կազմեն Համազգայինի Ընդհանուր Ռազմավարական Ծրագրին, որուն անմիջականօրէն գործադրելի բաժինները հանգամանօրէն քննելով, ժողովը եզրակացուց, թէ բարեյաջող ընթացքի մէջ են անոնք։
Այդուհանդերձ, տակաւին իրագործման հանգրուանին հարկ է հասցնել շարք մը այլ մշակութային եւ կրթական նախաձեռնութիւններ, որոնց իրագործման աշխուժօրէն յանձնառու կը մնայ Կեդրոնական Վարչութիւնը։
Համազգային Հայ Կրթական եւ Մշակութային Միութեան
Կեդրոնական Վարչութիւն
Պէյրութ, 6 Դեկտեմբեր 2016
Խանդավառութեամբ կը շարունակուին Համազգայինի մշակութային երեկոները (Կիպրոս)
Համազգայինի Կիպրոսի «Օշական» Մասնաճիւղի Մշակութային Յանձնախումբի կազմակերպած 4-րդ Մշակութային Երեկոն տեղի ունեցաւ 21 Փետրուարին, 50-էն աւելի անդամներու եւ բարեկամներու ներկայութեամբ:
Երեկոն ամբողջութեամբ նուիրուած էր մեծ քերթող Եղիշէ Չարենցի ծննդեան 120 եւ մահուան 70-ամեակին:
Եղիշէ Չարենցի կենսագրութիւնը ներկայացուց Արթօ Դաւիթեանը, որ միեւնոյն ատեն կարդաց Չարենցի քերթուածներէն նմոյշներ:
Ապա, խօսք առաւ երիտասարդ մտաւորական Տիգրան Չիլինկիրեանը, որ ներկայացուց Եղիշէ Չարենցի գրական վաստակը:
Հակիրճ ու դիւրամատչելի լեզուով ան բացատրութիւններ տուաւ բանաստեղծին գործերուն մասին, զանոնք բաժնելով յատկանշական ժամանակշրջաններու:
Երեկոյի հիմնական խօսքը արտասանեց վաստակաւոր մտաւորական Ասատուր Տեվլէթեանը, որ իր գեղեցիկ հայերէնով ու խորաթափանց վերլուծումներով ներկաները փոխադրեց Չարենցի ժամանակշրջանը՝ համաշխարհային պատերազմ, արեւմտահայաստան, կամաւորական գունդեր, Հայաստանի հանրապետութիւն, առաջին ստեղծագործութիւնները, Հայաստանի խորհրդայնացում, յեղափոխական վերիվայրումներ, գրական շարժումներ, բանավէճեր, հակառակութիւններ, հալածանք, բանտարկութիւն, հիւանդութիւն եւ մահ:
Բանախօսը յատկապէս անդրադարձաւ «Գովք Հայաստանի» քերթուածին, զայն բառ առ բառ վերլուծելով եւ ցոյց տալով անոր վեհիմաստ ու խոր հայկականութիւնը:
Ներկաները բուռն ծափահարութիւններով գնահատեցին Ասատուր Տեվլէթեանի խօսքը, քանի ան յաջողած էր իրենց ցոյց տալ դարերէն եկող ու դէպի ապագան ճախրող Եղիշէ Չարենցի մեծութիւնն ու անժամանցելիութիւնը:
Յայտագիրը փակուեցաւ սիրուած ասմունքող Մարիանա Քէշիշեանի գեղեցկօրէն մեկնաբանած «Լուսամփոփի Պէս Աղջիկ» քերթուածով, որ նոյնպէս բուռն ծափահարութեան արժանացաւ ունկնդիրներուն կողմէ:
Ստեղծուած ջերմ մթնոլորտը շարունակուեցաւ գինիի հիւրասիրութեամբ, որուն ընթացքին ներկաները շարունակեցին զրուցել իրենց տպաւորութիւններուն ու զգացումներուն մասին:
«Համազգային»ի պարախումբին ելոյթը Նէա Զմիռնիի մէջ (Յունաստան)
Նէա Զմիռնիի քաղաքապետութեան կողմէ ամէն տարի կազմակերպուող Մայիս 1-ի գեղարուեստական տօնակատարութիւնները, այս տարի եւս, ընդգրկեցին բազմազան ու բազմաբնոյթ ելոյթներու շարք մը, որոնք եկան ամրապնդելու աւանդականօրէն իրագործուող ելոյթները, որպէս քաղաքապետութեան կառուցային բնոյթի ամբողջութիւն մը, որ ժողովուրդը այնքան մեծ սիրով կը սպասէ ու կը մասնակցի անվերապահ խանդավառութեամբ:
Վերջին տարիներուն, քաղաքապետութեան կեդրոնական հրապարակէն տողանցած են անուանի արուեստագէտներ՝ իրենց դրոշմը դնելով քաղաքապետութեան մշակութային պատմութեան մէջ:
Այս տարուան ելոյթները ընդգրկեցին գիրքի ու նկարչական ցուցահանդէսներ, ներկայացումներ, համերգներ, եւայլն:
Կիրակի՝ 5 Մայիս 2019-ի երեկոյեան ժամը 8-ին, օրուան յայտագիրը կ‘ընդգրկէր ժողովրդային պարերու ճոխ յայտագիր մը, որուն ծիրէն ներս մասնակցեցան մօտ 10 տարբեր պարախումբեր, որոնց կարգին հրաւիրուեցաւ պարելու Յունաստանի «Համազգային» Հայ Կրթական եւ Մշակութային Միութեան պարի միաւորի «Նանոր» միջնեկներու պարախումբը:
Համազգայինի պարախումբերու տարեկան ելոյթը ձօնուած էր Մելգոնեան Կրթական Հաստատութեան (Կիպրոս)
29 Մայիս 2022-ի երեկոյեան, կազմակերպութեամբ Համազգայինի Կիպրոսի «Օշական» Մասնաճիւղին, Ստրովոլոսի Քաղաքապետարանի հանդիսասրահին մէջ տեղի ունեցաւ Համազգայինի «Սիփան», «Անի», եւ «Կիլիկիա», ինչպէս նաեւ «Նանօր» մանկապատանեկան պարախումբերու 22-րդ տարեկան միացեալ ելոյթը, պարուսոյց Գրիգոր Քէլէշեանի գեղարուեստական ղեկավարութեամբ։
Ձեռնարկը ձօնուած էր Մելգոնեան Կրթական Հաստատութեան, եւ Համազգայինի դիմատետրի էջի կենդանի հեռարձակումով, աշխարհի չորս ծագերուն սփռուած Մելգոնեանի սան-սանուհիները կրցան հետեւիլ յայտագրին։
Ձեռնարկը կը վայելէր խորհրդարանի նախագահ Անիթա Տիմիթրիուի, ինչպէս նաեւ կիպրահայ համայնքի պետական ներկայացուցիչ Վարդգէս Մահտեսեանի հովանաւորութիւնը։
Հանդիսութեան ներկայ գտնուեցաւ նաեւ այդ օրերուն Կիպրոս գտնուող Արցախի Հանրապետութեան Ազգային Ժողովի պատուիրակութիւնը՝ գլխաւորութեամբ ԱԺ նախագահ Արթուր Թովմասեանի։
Յայտագրի առաջին մասով ներկաներուն հրամցուեցան 15 պարեր, իսկ երկրորդ բաժինով՝ «Մելգոնեան» թեման։
Գրիգոր եւ Կարապետ Մելգոնեան եղբայրները ներկայացուեցան բեմին վրայ, ուր անոնք կը զրուցէին որբանոց մը բանալու գաղափարի շուրջ եւ ետքը, վկայեցին անոր ընթացքն ու զարգացումը։
Անոնց խօսակցութեան ընթացքին, մերթ ընդ մերթ կը ներկայացուէին նիւթին հետ առնչուող պարեր, «Սիփան» պարախումբին կողմէ։
Աւելի ետք, ներկայացուեցաւ զրոյց մը Հաստատութեան երաժշտութեան երկարամեայ ուսուցիչ Վահան Պէտէլեանի եւ զինք փոխարինող՝ Սեպուհ Աբգարեանի միջեւ, մինչ բեմին վրայ ցուցադրուած էր Պէտէլեանի իսկական ջութակը։
Վերջաւորութեան, պարախումբը Աբգարեանի ղեկավարութեամբ պարեց «Զարթիր Լաօ» եւ «Արդեօք Ովքեր Են» երգերու հնչիւններով, ընդհանուր խանդավառութեան ալիք մը բարձրացնելով սրահէն ներս։
Ակնյայտ էր արցունքախառն ուրախութիւնը մեծաթիւ մելգոնեանցիներուն, որոնք Համազգայինին եւ պարուսոյց Գրիգոր Քէլէշեանին իրենց շնորհաւորութիւնները արտայայտեցին ամենաջերմ բառերով։
Համազգայինի պարախումբերու 21-րդ տարեկան ելոյթը (Կիպրոս)
Երկու տարիներու դադարէ ետք Համազգայինի եւ «Նանօր» պարախումբերու 21-րդ տարեկան ելոյթը տեղի ունեցաւ բացառիկ խանդավառ մթնոլորտի մը մէջ։
450-է աւելի հանդիսատեսները բուռն ծափահարութիւններով ողջունեցին 122 պատանիները որոնք յայտագրի վերջաւորութեան համախմբուեցան բեմին վրայ, իրենց մէջ ունենալով գեղարուեստական ղեկավար եւ պարուսոյց Գրիգոր Քէլէշեանը, որուն անխոնջ ջանքերով իրագործուեցաւ այս շքեղ հանդիսութիւնը։
Համազգայինի Նիկոսիոյ «Սիփան», Լիմասոլի «Կիլիկիա», Պաֆոսի «Անի», ինչպէս նաեւ Պետական Ներկայացուցիչ Վարդգէս Մահտեսեանի նախաձեռնութեամբ կազմուած մանկապատանեկան «Նանօր» պարախումբի «Կարս», «Վան» եւ «Արեւիկ» խումբերու ելոյթը տեղի ունեցաւ Կիրակի, 21 Նոյեմբերի երեկոյեան, բարձր հովանաւորութեամբ Կրթութեան, Մշակոյթի, Սփորի եւ Երիտասարդութեան նախարար Պրոտրոմոս Պրոտրոմուի եւ Հայ Համայնքի Պետական Ներկայացուցիչ Վարդգէս Մահտեսեանի։
Իր վսեմաշուք ներկայութեամբ ձեռնարկը պատուեց Կիպրոսի Ներկայացուցիչներու Տան նախագահ Տիկին Աննիթա Տիմիթրիուն։
Հրաւիրեալներու կարգին կը գտնուէին Թեմիս Կաթողիկոսական Փոխանորդ Տ․ Խորէն Արք․ Տողրամաճեանը, տասնեակ մը պետութիւններու դեսպաններ եւ ներկայացուցիչներ, քաղաքապետեր եւ բարձրաստիճան այլ պաշտօնատարներ։
Համազգայինի Կիպրոսի Կազմի վարչութեան ատենապետ Արթօ Դաւիթեանի բացման խօսքէն ետք իր ողջոյնի խօսքը յղեց նախարար Պրոտրոմոս Պրոտրոմու, որ դրուատելէ ետք կիպրահայութեան հաւատարմութիւնն ու սէրը իր մշակոյթին հանդէպ, բարձր գնահատեց նաեւ Համազգայինի տարած աշխատանքը խոստանալով, որ իր նախարարութիւնը պիտի շարունակէ բարոյական եւ նիւթական օժանդակութիւն ընծայել անոր, ինչպէս անցեալին։ 
Ապա հնչեց զուռնան, որոտաց դհոլը եւ «Սիփան» պարախումբի երիտասարդները յայտագիրը բացին ազգագրական պարերու շարանով մը, որմէ ետք վեց խմբաւորումները ամբողջացուցին մէկուկէս ժամուան յայտագիրը, որուն մաս կը կազմէր նաեւ արդի պարի զուգապար մը Անաստասիա Աղազարեանի եւ Ճօ Ղայատի կողմէ, ինչպէս նաեւ «Եարը Մարդուն Եարա Կու տայ» մեներգը, կատարողութեամբ Էտկար Էվոյեանի։
Ներկաները սրահէն դուրս ելան հպարտութեամբ ու ոգեւորութեամբ, մոռցած ըլլալով հանդիսութենէն առաջ սրահի մուտքին թագավարակի կանոններու հսկիչ խմբակին ստեղծած անախորժ խճողումը։
Թագավարակին պատճառով կարելի չէր եղած այս ձեռնարկը անցեալ տարի կազմակերպել, սակայն այս տարի, հաճելի զուգադիպութեամբ 21-րդ տարեկան ձեռնարկը տեղի ունեցաւ 2021-ի Նոյեմբերի 21-ին, իր մակարդակով, բեմայարդարութեամբ եւ ճշգրտութեամբ գերազանցելով բոլոր նախորդ ելոյթները։
Վարձքը կատար՝ ամէնուն։
Երիտասարդութեան պատիւ բերող «Համազգային»ի պարային համերգը (Յունաստան)
Նէա Զմիռնիի «Իոնիքէս Եորթէս 2018» գեղարուեստական փառատօնի ծիրէն ներս, Չորեքշաբթի՝ 3 Հոկտեմբեր 2018-ի երեկոյեան, համանուն քաղաքի պուրակի ընդարձակ ու բացօթեայ թատրոնին մէջ տեղի ունեցաւ աննախընթաց պարային ելոյթ մը, հովանաւորութեամբ Նէա Զմիռնիի քաղաքապետարանին, կազմակերպութեամբ Հ. Յ. Դ. Աթէնքի «Արամ Մանուկեան» Կոմիտէի քարոզչական յանձնախումբին, եւ մասնակցութեամբ Յունաստանի «Համազգային» Հայ Կրթական եւ Մշակութային Միութեան պարի միաւորին, իր 3 խումբերով՝ «Նայիրի», «Նանոր» եւ «Մարալօ»:
Համազգային»ը անցեալին քանիցս գեղարուեստապարային համոյթներով հանդէս եկած է սոյն քաղաքապետութեան ամառնային փառատօնի ծիրէն ներս, սակայն այս տարուան ծրագրին նորութիւնը կը հանդիսանայ՝ Թեսաղոնիկէի «Համազգային»ի «Ղազարոս Սարեան» մասնաճիւղի «Մասիս» պարախումբին մասնակցութիւնը, իր երկսեռ 17 հոգինոց կազմով, որոնք Աթէնքի «Համազգային»ի պարախումբին հետ ներդաշնակօրէն ընդելուզուեցան, միախառնուեցան, իբրեւ մէկ պարային միաւոր հանդէս գալով, ամէն տարուայ համոյթներու յաջողութեան բացառիկ նորութիւն մը աւելցնելով:
Պէտք է ըսել, թէ այս ծրագիրը յաջողութեամբ պսակուդցաւ Թեսաղոնիկէի «Համազգային»ի վարչութեան համադրումով եւ տեղւոյն «Ս. Աստուածածին» եկեղեցւոյ Թաղային Խորհուրդի նիւթական աջակցութեամբ:
Երկու մասնաճիւղերու պարախմբային միացեալ համակարգուած ճիգով հանդէս գալու մտածումը՝ տարիներէ ի վեր կը գտնուէր վարչութեան սեղանին վրայ, մասնաւորապէս՝ միութեան արժանաւոր պարուսոյց ընկ. Էտկար Էկեանի գեղարուեստական ակնկալութիւններու եւ հեռանկարային ծրագրումներու եւ երազներու մէջ:
Այս տարի, ահա՛, այդ փափաքն ալ իրականացաւ, տարիներու ծրագիրներու բաց մը փակելով:
Համազգայինի պարախումբի ելոյթ (Յունաստան)
«Ազատ Օր» օրաթերթ.- »Հ.Յ.Դ Աթէնքի «Գ. Լազեան» կոմիտէի եւ Վիրոնայի քաղաքապետութեան միջեւ գործակցութեան ծիրէն ներս, Համազգայինի «Նանօր» պարախումբը, պարուսուցութեամբ Աննա Պօղոսեանի մասնակցեցաւ Վիրոնայի կեդրոնական հրապարակներէն մէկուն վրայ տօնական միջոցառումներուն եւ պարեց երեք հայկական ժողովրդային պարեր։
Կոմիտէի անունով խօսք առաւ Յովհաննէս Ղազարեան եւ ներկայացուց պարախումբն ու անոր պատասխանատուն։
Նշենք որ, ելոյթին մասնակցեցան նաեւ յունական պարախումբեր եւ երգչախումբեր, իսկ ներկայ եղող բազմաթիւ հանդիսատեսները ջերմօրէն գնահատեցին հայ պատանիներու տպաւորիչ պարերը։
Համազգայինի պարային ելոյթը (Յունաստան)
UNESCOի Փիրէայի բաժանմունքի Պարի Միջազգային Խորհուրդը, պատմական տուեալներ վկայակոչող անդրադարձով՝ երաժշտապարային երեկոյ մը կազմակերպեց, նուիրուած Փոքր Ասիոյ տեղահանութիւններուն, հալածանքներէ ու ջարդերէ մազապուրծ փրկուած, տառապած ժողովուրդներու ոդիսականներուն՝ «Անոնք յաջողեցան ապրիլ, պարել ու երգել...» ընդհանուր խորագրով եւ ընդգրկելով արկածալից այդ ճակատագրին բռնօրէն ենթարկուած ազգերու գաղթականական-ողբերգական երթի տուեալները։
Երգապարային այս ելոյթին ներկայացուեցաւ իւրայատուկ յայտագիր մը, ներառնելով Թրակիոյ, Պոնտոսի, Կապադովկիոյ, Իզմիրի եւ այլ շրջաններու ազգագրական, ժողովրդային ու աւանդական պարեր, յարգելու, այլեւ գօտեպնդելու համար աւանդական դարձած ժողովուրդներու կամքն ու անոնց կեանքի շարունակութիւնը՝ ապահով ու երաշխաւորող ապագայի վճռակամութեամբ։
Տպաւորիչ այս ձեռնարկը տեղի ունեցաւ Երկուշաբթի՝ 9 Նոյեմբեր 2015-ի երեկոյեան, «Միխալիս Քաքոյեանիս» հաստատութեան ընդարձակ թատրոնէն ներս, Փիրէոս 206, Թաւրոս։
Համազգայինի պատուիրակութեան հանդիպումները (Գանատա)
Համազգայինի Կեդրոնական Վարչութեան ատենապետ Մկրտիչ Մկրտիչեանի Գանատա այցելութեան առթիւ, Չորեքշաբթի, 17 Հոկտեմբեր 2018-ին, Օթաուայի Հայ Դատի գրասենեակի համագործակցութեամբ կազմակերպուեցան շարք մը հանդիպումներ Գանատա-Հայաստան Խորհրդարանական Խմբակցութեան ատենապետ Պրայըն Մէյի եւ փոխատենապետ Հարոլտ Ալպրէխթի հետ:
Համազգայինի պատուիրակութեան մաս կը կազմէին Կեդրոնական Վարչութեան ատենապետ Մկրտիչ Մկրտիչեան, Կեդրոնական Վարչութեան անդամ Վիգէն Թիւֆէնքճեան, Գանատայի Շրջանային վարչութեան ատենապետ Ծովիկ Քահվէճեան եւ Հայ Դատի Օթթաուայի գրասենեակի վարիչ տնօրէն Սեւակ Պէլեան:
Նախքան հանդիպումներու մեկնարկը, պատուիրակութեան անդամները յատուկ շրջապտոյտ մը ըրին Գանատայի խորհրդարանէն ներս, ուր աւելի մօտէն ծանօթացան Գանատայի պատմութեան, խորհրդարանական համակարգին եւ պետական կառոյցներուն:
Շրջապտոյտը առաջնորդեց պետական պաշտօնեայ՝ Արեւիկ Աֆարեան:
Հանդիպումներու ընթացքին Համազգայինի պատուիրակութիւնը զոյգ երեսփոխաններուն ներկայացուց Համազգայինի 90-ամեայ պատմութիւնը, կառոյցը, աշխարհասփիւռ գործունէութիւնն ու ծրագիրները եւ նամանաւանդ Գանատայի շրջանէն ներս կազմակերպութեան կողմէ իրականացուող հայանպաստ տարատեսակ նախաձեռնութիւնները:
Յատուկ շեշտ դրուեցաւ մշակոյթի զարգացման, լեզուի պահպանման եւ սոյն գործերուն մէջ երիտասարդութիւնը ներգրաւելու Համազգայինի անզուգական առաքելութեան վրայ:
Նշենք, որ Մկրտիչ Մկրտիչեան Գանատա կը գտնուէր իր մասնակցութիւնը բերելու եւ բանախօսելու Մոնթրէալի մէջ տեղի ունեցած Համազգայինի 90-ամեակի յատուկ հանդիսութեան, որ տեղի ունեցաւ 14 Հոկտեմբերին:
Համազգայինի Մ. եւ Հ. Արսլանեան Ճեմարանի Մայիս ամսուան առօրեայէն
Ուրբաթ, 3 Մայիս 2019-ի երեկոյեան ժամը 7:30-ին, «Տոքթ. Ատրինէ Գարագաշեան» սրահին մէջ տեղի ունեցաւ «Ելեկտրոնային գործիքներն ու ընկերային ցանցերը մեր աշակերտներուն առօրեային մէջ» խորագիրով հաւաքը` ներկայութեամբ նախակրթարանի եւ միջնակարգի աշակերտներուն ծնողներուն:
Ճեմարանի տնօրէն Փաուլա Եղիայեան ողջունեց ծնողները եւ բարձր գնահատեց անոնց գործակցութիւնը` միասնաբար քննարկելու ելեկտրոնային գործիքներու եւ ընկերային ցանցերու օգտագործումը աշակերտներուն համար դաստիարակիչ դարձնելու կարեւորութիւնը եւ սահմանափակելու անոր յոռի երեւոյթները:
Լսատեսողական մարզին մէջ մասնագէտ եւ ճեմարանի շրջանաւարտ Նժդեհ Մկրտիչեան, հիմնուելով հարցաթերթիկներուն մէջ ծնողներուն կողմէ նշուած ընկերային ցանցերուն եւ խաղերուն վրայ, նախ ներկայացուց այն չորս ընկերային ցանցերը, որոնք ամէնէն աւելի կը գործածուին աշակերտներուն կողմէ (Ֆէյսպուք, Ինսթակրամ, Սնեփչեթ եւ Թուիթըր), ապա յատուկ կերպով անդրադարձաւ նաեւ այդ խաղերուն. անոնց մասին կարճ տեսերիզներ ցոյց տալով` մատնանշեց, թէ ինչքա՛ն վայրագութիւն կը պարունակեն որոշ խաղեր:
Տեղեկատուական բաժինէն ետք, հարիւրապետ Ժոզեֆ Ղազիրի (ելեկտրոնային ծիրին մէջ մասնագէտ) արաբերէնով խօսեցաւ նիւթին ապահովական կողմին մասին:
Ան բազմաթիւ օրինակներու միջոցով շեշտեց համացանցային վայրագ խաղերուն եւ ընկերային ցանցերուն ազդեցութիւնը մարդկային ուղեղին վրայ եւ բացատրեց, թէ այդ մոլութիւնները ո՛ւր կրնան հասցնել անհատը, եւ ինչպիսի՛ վտանգներ կան անոնց ետին:
Դպրոցի հոգեբան Նաթալի Այվազեան եզրափակեց նիւթը` զգուշացնելով մոլութենէն եւ թելադրեց ծնողներուն կարելի եղածին չափ ժամանակ անցընել իրենց զաւակներուն հետ:
Մարսէյի Համազգայինի Ճեմարանի տարեկան ճաշկերոյթը
Մարսէյի Համազգայինի Ճեմարանի տարեկան ճաշկերոյթը տեղի ունեցաւ 7 Յունիս, 2019-ին։
Օրուան հովանաւորն էր դպրոցին բարեկամ՝ Տէր. եւ Տիկ. Ալէն Քասքասեան. ընտանիք մը, որ միշտ նեցուկ կանգնած է Համազգային դպրոցին։
Ներկայ էին Մարսէյի քաղաքապետարանի եւ 11-12 րդ շրջանի երեսփոխաններ, ինչպէս նաեւ՝ քաղաքապետարանի վաճառականական ձեռնարկներու ներկայացուցիչ Տիտիէ Փարաքեան, Համազգայինի Կեդրոնական վարչութեան ատենապետ Մկրտիչ Մկրտիչեան եւ Եւրոպայի ներկայացուցիչ Սելլա Թնճուկեան, դպրոցի հիմնադիրներէն Ատոմ Թնճուկեան, Մարսէյի դպրոցի խնամակալութիւնը, Courant d’Art-ի անձնակազմը եւ աւելի քան 200 հիւրեր։
Նախքան հանդիսութիւնը՝ դպրոցի շրջաբակին մէջ տեղի ունեցաւ հիւրասիրութիւն, ապա հիւրերը ուղղուեցան դպրոցէն ներս դասարան մը կնքելու Անահիտ Տէր Մինասեան անունով՝ Տէր Արշէն Մովսէսեանի օրհնութեամբ։
Ժամը իննին ներկաները առաջնորդուեցան ընթրիքի, դպրոցի սրահէն ներս։ Երեկոյի հանդիսավար Ռաֆֆի Քութզուզեան բարի գալուստի իր խօսքէն ետք բեմ հրաւիրեց խնամակալութեան Բ. ատենապետ Նինա Շուշանեանը։
Ան բարի գալուստ մաղթեց բարեկամ ֆրանսացի բարձրաստիճան անձնաւորութիւններուն եւ ներկաներուն, դպրոցի զանազան վարչական կազմերու անունով։
Երախտագիտութիւն յայտնեց Յակոբ Պալեանի, հանգուցեալ Լուսին Մալիքեանի եւ Սեդա Պիւպերեանի տարիներու ընթացքին տնօրէնութեան պաշտօնը վարած ըլլալնուն համար, եւ ներկայացուց դպրոցի 39 տարիներու յառաջխաղացքը։ 
Ընկերուհին յոյս յայտնեց, ըսելով որ դպրոցը այսօր նոր էջ մը կը բանայ, դպրոցի ընտանիքի անդամ Շաքէ Ժամկոչեանի տնօրէն նշանակումով։
Ան բացատրեց, որ 400 աշակերտներով Համազգայինի դպրոցը ներկայիս կը գործէ արդիական միջոցներով:
Դպրոցին կը սատարեն տնօրէնութիւնը եւ իր վարչական կազմերը, ուրախութեամբ յայտնեց որ քաղաքապետութիւնը տեսնելով դպրոցի արդիւնքները եւ վստահելով Խնամակալութեան լուրջ հոգատարութեան՝ պատրաստ է կալուածը շատ յարմար գինով դպրոցի սեփականութիւնը դարձնելու։
Յաջորդ խօսք առնողը եղաւ խնամակալութեան Ա. ատենապետ Ժիլպեր Մարքոյեան, որ ներկայացուց պատուոյ սեղանի հիւրերը եւ մասնաւորապէս յիշեց Մարսէյի մէջ Քասքասեան ընտանիքի մտերմութիւնը Աւետիս Ահարոնեանի հետ եւ անոնց ցուցաբերած հոգատարութիւնը, երբ ան հիւանդ էր։
Քասքասեան իր խօսքին մէջ ըսաւ, որ դպրոցին զօրավիգ կանգնիլը ոչ միայն պարտականութիւն է, այլ նաեւ՝ հաւատք. ան գնահատեց դպրոցի յառաջդիմութիւնը, շեշտեց մասնաւորապէս կարեւորութիւն տալ նաեւ երիտասարդներու մարմնամարզին։
Ապա, խօսք առաւ Համազգայինի կեդրոնական Վարչութեան անդամ Սելլա Թնճուկեան. ան նախ վերյիշեց 2018-ին Հայաստանի մէջ տեղի ունեցած Համազգայինի 90-ամեակի հանդիսութենէն յուզիչ դրուագներ: Ներկայացուց Եւրոպայի Համազգայինի մասնաճիւղերու գործունէութիւնները եւ յոյս յատնեց մշակութային աշխատանք տանիլ եւրոպական այլ երկիրներու մէջ, ուր հայեր արտագաղթած են։
Ընկերուհին աւելցուց, որ միասնական ձեռնարկներու ծրագրաւորումի աշխատանքները արդէն ընթացքի մէջ են։
Կեդրոնական Վարչութեան ատենապետ Մկրտիչ Մկրտիչեան իր եզրափակիչ պատգամին մէջ գնահատեց դպրոցի խնամակալութեան անձնակազմի եւ Courant dArt-ի մշակութային աշխատանքները, յիշեց նախկին տնօրէններէն Յակոբ Պալեանի եւ Լուսին Մալիքեանի ներդրումը դպրոցէն ներս եւ մասնաւորապէս իր գնահատականը տուաւ տարիներու տնօրինութեան վաստակ ունեցած Սեդա Պիպերեանին, որ շուտով հանգստեան պիտի կոչուի։
Ան յոյս յատնեց, որ նոր տնօրէնուհի Շաքէ Ժամկոչեանի ստանձնումով դպրոցը նոյն յանձնառութեամբ պիտի շարունակէ Համազգայինի հայեցի դաստիարակութեան առաքելութիւնը։
Երեկոն շարունակուեցաւ սրտաբուխ նուիրատուներու երկար ցանկով մը, որուն գումարը հասաւ 88.000 եւրոյի։
Օտար քաղաքական ներկայացուցիչները լաւ տպաւորութեամբ եւ գնահատականով մեկնեցան Համազգայինի տարեկան ճաշկերոյթի երեկոյէն իսկ համազգայինի բարեկամները՝ մեծ գոհունակութեամբ:
Համազգայինի Արեւելեան Ամերիկայի Միացեալ Նահանգներու 43-րդ շրջանային ժողով
Շաբաթ, 4 Մայիս 2019-ին, «Բաբգէն Սիւնի» ակումբի սրահին մէջ, տեղի ունեցաւ Համազգային Հայ Կրթական եւ Մշակութային Միութեան Արեւելեան Ամերիկայի Միացեալ Նահանգներու 43-րդ շրջանային ժողովը, մասնակցութեամբ մասնաճիւղերու ներկայացուցիչներուն եւ հրաւիրուած ներկաներու:
Համազգայինի Կեդրոնական Վարչութիւնը կը ներկայացնէր Հրայր Պարոնեանը, իսկ շրջանի Հ.Յ.Դ.-ի Կեդրոնական Կոմիտէն՝ Խաժակ Մկրտիչեանը:
Կատարուեցաւ միամեայ գործունէութեան բարոյական եւ նիւթական տեղեկագրերու ընթերցում:
Առիթ տրուեցաւ լուսաբանական հարցումներու եւ ապա կատարուեցաւ ըստ էութեան քննարկում:
Յատկապէս քննուեցան երիտասարդութեան հետ առնչուող հարցեր, որոնց կարգին տարեկան դրութեամբ կազմակերպուող Artlinks ծրագիրը եւ այլ նոր ձեռնարկներ: Այս գծով, հանդէս եկաւ ծրագրի պատասխանատու Խաչիկ Մուրատեան եւ օգնական Հելենա Պարտաքճեան, որոնք յաւելեալ բացատրութիւններ փոխանցեցին:
Սուրբ Ստեփանոս վարժարանի տնօրէն Հուրի Պոյամեան, իր կարգին կրթական բնագաւառին անդրադարձաւ։
Հրաժարեալ կազմի ատենապետ՝ Արեւիկ Գաբրիէլեան յուշանուէրներով պատուեց Համազգայինի համար գործող քանի մը անձնաւորութիւններ։
Աւարտին կատարուեցաւ Շրջանային Վարչութեան ընտրութիւն: Նորընտիր անդամներն են.- Յասմիկ Աբրահամեան (Նիւ Ճըրզի – ատենապետ), Անի Աղաճանեան (Ֆիլատելֆիա – ատենադպիր), Քարի Ղազարեան (Ֆիլատելֆիա – գանձապահ), Թալին Մավլեան (Նիւ Ճըրզի – փոխ ատենապետ), Վարանդ Չիլոյեան (Պոսթըն – Խորհրդական), Վարդիվառ Քեշիշեան (Նիւ Ճըրզի – Խորհրդական) եւ Հելենա Պարտաքճեան (Տիթրոյթ – Խորհրդական):
Ա. Մ. Ն. Արեւելեան շրջանի Համազգայինի «Մինաս եւ Գոհար Թէօլէօլեան» գրական մրցանակ
Ա.Մ.Ն. Արեւելեան շրջանի “Համազգային“ը կը տեղեկացնէ թէ յաջորդաբար երկրորդ տարին ըլլալով կազմակերպած է “Մինաս եւ Գոհար Թէօլէօլեան“ գրական մրցանակը, միակ տարբերութեամբ, որ այս տարի երկու մրցանակ նկատի առնուած է, մէկը վերապահուած յատուկ հայերէնով գրուած գործերուն, միւսն ալ անգլերէնով լոյս ընծայուած հայութեան մասին գործերու:
Այս մրցանակին կրնան մասնակցիլ Հիւսիսային Ամերիկայի մէջ բնակող կամ գործող ոեւէ անձ, որ ամէն տեսակի գրական գործ (վէպ. նորավէպ, բանաստեղծութիւն, թատերգութիւն, եւայլն) պատրաստած է:
Կարեւորագոյն պայմաններէն մէկը այն է թէ ներկայացնողը պէտք է, որ ծնունդով հայորդի ըլլայ, կամ ալ ներկայացուած գործը` հայութեան հետ կապ պէտք է որ ունենայ: Իւրաքանչիւր մրցանակակիր պիտի ստանայ $1500:
Դատական կազմը կը բաղկանայ հետեւեալ հինգ անձնաւորութիւններէն. Դոկտ. Սիմա Աբրահամեան (Մոնրէալ), Դոկտ. Վարդան Մատթէոսեան (Նիւ Ճըրզի), պրն. Գուրգէն Արզումանեան (Գալիֆորնիա), պրն. Երուանդ Քոչունեան (Գալիֆորնիա) եւ փրոֆ. Խաչիկ Թէօլէօլեան (Քանեթիքէթ):
Մրցանակաբաշխումը տեղի պիտի ունենայ “Համազգային“ի համախմբումին: 
Կարելի է տպուած գործը յղել հետեւեալ հասցէին.- Hamazkayin Tololyan Prize Committee at 80 Bigelow Ave, Watertown, MA 02472, կամ ալ ելեկ-տրանամակի միջոցաւ PDF ձեւով. tololyan-award@hamazkayin-usa.org: Պայմանաժամն է Յունուար 31, 2014:
Այս մրցանակը կարելի եղած է իրագործել, շնորհիւ Սան Ֆրանսիսքոյաբնակ տէր եւ տիկին Եդուարդ եւ Վերժին Մսըրլեաններու առատաձեռնութեան:
Համազգայնական արձագանգ (Յունաստան)
Համազգայինի պարախումբի ելոյթներ
Քաղաքապետութիւններու կողմէ 1 Մայիս 2017-ի հրապարակային հանդիսութիւններուն պաշտօնական հրաւէրներու ընդառաջումը աւանդութեան կարգ անցած է։ Աւանդութիւն՝ որ կուգայ հինէն, «Աշխատաւորական Օր»ուան, այլեւ ծաղիկներու բնորոշիչ իմաստի պարգեւած ուրախութիւնը գեղարուեստական տօնակատարութիւններով նշելու առիթով։
Մշակոյթներու բազմազանութեան իւրայատկութիւնը ներդաշնակուեցաւ այս պատմական օրուան առիթով՝ Վիրոնայի, Ռենտիի եւ Նէա Զմիռնիի քաղաքապետութեանց կեդրոնական հրապարակներուն վրայ, Յունաստանի տարբեր շրջաններէ բաղկացած պարախումբերով ու իւրաքանչիւրի ազգագրական պարերով, ինչպէս՝ Իզմիր, Կրետէ, Իմվրոս, Պոնտոս, Լեզվոս, եւայլն։
Նէա Զմիռնիի մէջ ելոյթ ունեցաւ Համազգային Հայ Կրթական եւ Մշակութային Միութեան «Նայիրի», իսկ Վիրոնայի մէջ՝ միութեան միջնեկներու խումբը՝ «Նանօր», պարուսոյց Էտկար Եղեանի եւ անոր օգնականներու ղեկավարութեամբ։
Երկու ելոյթները տեղի ունեցան առաջինը՝ Հ.Յ.Դ. Ֆիքսի «Արամ Մանուկեան», երկրորդը՝ Հ.Յ.Դ. Աթէնքի «Գաբրիէլ Լազեան» (Գարէա) համապատասխան Կոմիտէներու համագործակցութեամբ։
Ուրախ ենք, որ նոր սերունդը կը սիրէ ու կը ծառայէ մշակոյթին եւ սիրայօժարօրէն ժամանակ կը տրամադրէ հայկական պարին ու արուեստին, առօրեայ իր դպրոցական ու յարակից պարտաւորութիւններուն առընթեր։
Մայիս 1-էն քանի մը օր առաջ, եւ իբրեւ Մայիս 1-ի ելոյթներու շարքին մէկ մասը, «Նայիրի» պարախումբը մասնակցեցաւ Ռենտիի քաղաքապետութեան տօնակատարութեան։
Համազգայինի հիմնադրամներու մարմինի հաղորդագրութիւն
Համազգայինի հիմնադրամներու մարմինը, քննելէ ետք Համազգայինի հիմնադրամներու 2017 տարուան գործառնութիւնը, ինչպէս նաեւ կատարուելիք յատկացումները, այսու մեր հանրութեան կը տեղեկացնէ, որ Համազգայինի Կեդրոնական վարչութեան հետ համախորհուրդ, 2017 տարուան հիմնադրամներու եկամուտներէն կատարած է հետեւեալ յատկացումները, ըստ հիմնադրամներու կանոնագրութիւններով սահմանուած տրամադրութիւններուն:
Նշենք, որ իւրաքանչիւր հիմնադրամի մայր գումարին վրայ կուտակուած է եկամուտներէն եկած շահին 25 առ հարիւրը` համաձայն հիմնադրամներու կանոնագրութեան:
Համազգայինի մեծ ընտանիքին շնորհաւորական այցելութիւնը Առաջնորդ Սրբազան Հօր (Սուրիա)
Ուրբաթ, 9 Օգոստոս 2019-ի առաւօտեան, Ազգ. Առաջնորդարանի դահլիճէն ներս, Համազգայինի մեծ ընտանիքը շնորհաւորական այցելութիւն տուաւ Առաջնորդ Սրբազան Հօր:
Այցելութեան ներկայ էին Համազգայինի Կեդրոնական Վարչութեան Սուրիոյ ներկայացուցիչ ընկեր Կարօ Ալեքսանեան, Համազգայինի Սուրիոյ Շրջ. Վարչութիւնը, «Նիկոլ Աղբալեան» Մասնաճիւղի, «Զուարթնոց» Երգչախումբի, «Բարսեղ Կանաչեան» Երաժշտական Դպրոցի, Հայագիտական Հիմնարկի եւ Թատերական Միաւորի վարչութիւնները, ինչպէս նաեւ «Զաւարեան» Սրահի Յանձնախումբը:
Կեդրոնական Վարչութեան Սուրիոյ ներկայացուցիչ Կարօ Ալեքսանեանն ու Համազգայինի Սուրիոյ Շրջ. Վարչութիւնը Առաջնորդ Սրբազան Հօր հետ ունեցան մտերմիկ հանդիպում մը, որուն ընթացքին Առաջնորդ Սրբազան Հօր ներկայացուցին Համազգայինի Սուրիոյ կառոյցը եւ Միութեան տարած մշակութային գործունէութիւնը:
Այնուհետեւ Համազգայինի մեծ ընտանիքի Վարչութիւնները Ազգ. Առաջնորդարանի դահլիճէն ներս հանդիպում ունեցան Առաջնորդ Սրբազան Հօր հետ եւ մօտէն ծանօթացուցին Միութեան կազմերուն տարած մշակութային աշխատանքը:
Առաջնորդ Սրբազան Հայրը գնահատեց Համազգայինի մեծ ընտանիքին գործունէութիւնը եւ պատրաստակամութիւն յայտնեց գործակցելու՝ միասնաբար ծաղկուն պահելու սուրիահայութեան մշակութային կեանքը:
Աւարտին Համազգայինի Սուրիոյ Շրջ. Վարչութիւնը Համազգայինի մեծ ընտանիքին կողմէ Առաջնորդ Սրբազան Հօր յուշանուէր մը նուիրեց:
Այցելութիւնը վերջ գտաւ «Կիլիկիա» մաղթերգով, «Զուարթնոց» Երգչախումբի վարչականներուն կատարողութեամբ:
Ե-Ֆորում. Համազգային ֆորումի ելեկտրոնային երկօրեայ հաւաքը
Նոր ու արհեստավարժ միջոցները կրճատեցին հեռաւորութիւնները, ժամանակները, եւ ամբողջ աշխարհը դրին ափիդ մէջ:
Հազարաւոր քիլոմեթրներ հեռու հարազատ մը տեսնելու համար, ա՛լ պէտք չունինք ժամերով թռիչք կատարելու, հիմա արդէն կը տեսնենք զինք ու կը լսենք մեր ձեռնահեռաձայնի պատուհանէն:
Ա՛լ պէտք չունինք անոնցմէ օրերով սպասելու լուսանկարի մը, երկվայրկեաններու մէջ ափիդ մէջ կ՛ըլլայ այդ:
Սակայն 2019-ին ծայր առաւ համաճարակ, որ աստիճանաբար իր քողը երկարեց աշխարհի բոլոր ցամաքամասերուն վրայ ու նոր իմաստ տուաւ այս բոլորին: 
Սկսանք այնտեղ տեսնել ո՛չ միայն հազարաւոր, այլեւ միլիոնաւոր քիլոմեթրներ հեռու անձինք:
Դպրոց, դարմանատուն, բեմահարթակ, մատուռ եւ ժողովասրահ դարձան մեր սենեակի պզտիկ մէկ անկիւնը:
Համազգայինի ընտանիքը անմասն չմնաց այս բոլորէն: Ելոյթներ, ձեռնարկներ, ժողովներ ու փորձեր կատարուեցան աշխարհի չորս դին:
Համազգայինի ուսանողական ֆորումի 27-ամեայ անընդհատ ծրագիրը նոյնիսկ անցեալ տարի ընդհատուեցաւ համաճարակի պատճառով, ու վրայ հասաւ արցախեան պատերազմը:
Վերջերս սակայն կազմուեցաւ ֆորումական առցանց ծրագիր, եւ բոլորիս կիսած պատերազմը, համաճարակն ու հայութեան սպառնացող վտանգը դարձան անոր նիւթերը:
Տարիքային սահմանումներ չկային այս անգամ, ծրագիրին մասնակցելու արձանագրուեցան նոյնիսկ տասնեակ տարիներու ֆորումականներ: Հրաւէրը բոլորին էր:
Երկօրեայ դասախօսութեան շարք մըն էր: Թիւով չորս էին դասախօսութիւնները, հաւասարապէս բաժնուած` 11 Յուլիսի եւ 18 Յուլիսի վրայ:
Նիւթերը նուիրուած էին հայութեան ընդհանրապէս եւ Արցախ աշխարհին մասնաւորապէս:
Առաջին օրը` 11 Յուլիսին, նախքան դասախօսութեան սկսիլը, տեղի ունեցան ծանօթացման խաղ եւ ընդհանուր զարգացման հարցումներ:
Առաջին դասախօսն էր Մոնրէալէն դոկտ. Կարին Փափազեան-Զոհրապեան, դասախօսութեան նիւթը` «Պատերազմ, համաճարակ եւ վերապրում` հայ երիտասարդութեան հոգեբանական մարտահրաւէրները»:
Այնտեղ խօսուեցաւ հոգեկան աշխարհի մասին: Պատերազմն ու համաճարակը ի՛նչ ազդեցութիւններ ձգեցին ժողովուրդի տարբեր խաւերուն վրայ, թէ ինչպէ՛ս անձը կ՛ազդուի իր շրջապատէն եւ շուրջը դարձածը ինչպէ՛ս ու որքանո՛վ կ՛ազդէ իր վրայ, թէ ինչպէ՛ս կարելի է յաղթահարել այդ բոլորը եւ դէմ դնել անոնց, ինչպէ՛ս պէտք է մօտենալ հարցերուն եւ ի՛նչ դիտանկիւններէ պէտք է դիտել զանոնք:
Մթնոլորտը ջերմ էր ու ընկերային:
Ֆորումականներ, առանց տարիքի խտրութեան, իրենց աշխուժ մասնակցութիւնը բերին զրոյցի աւարտին, զրուցեցին ու կարծիք յայտնեցին:
Երկրորդ նիւթի դասախօսներն էին Ամերիկայէն դոկտ. Հեղնար Զէյթլեան-Ուաթնփաու եւ անկախ հետազօտող ու դասախօս Սիմոն Մաղաքեան, դասախօսութեան նիւթը` «Հայկական յուշակոթողային ժառանգութիւն. պահպանում եւ բնաջնջման քաղաքականութիւն»:
Դասախօսութիւնը կը կեդրոնանար մասնաւորաբար երկար տարիներու թաւալումով հայկական յուշակոթողներու եւ խաչքարերու բնաջնջման փորձերուն վրայ:
Այնտեղ կը ցուցադրուէին թիւեր ու նկարներ, որոնք գիտելիքը կը դարձնէին աւելի տպաւորիչ, ու վտանգը աւելի մօտ կը զգացուէր: Խօսուեցաւ ու զրոյց տեղի ունեցաւ այդ բոլորին դէմ դնելու կարելիութիւններուն ու մեթոտներուն մասին:
Երկրորդ օրը` 18 Յուլիսին, ծրագիրը դարձեալ կ՛ընդգրկէր երկու դասախօսութիւն:
Առաջինը` «Գրականութիւնը Արցախի պատերազմի ընթացքին», որուն դասախօսն էր արցախցի բանաստեղծ եւ գրող Հերմինէ Աւագեան:
Աւագեան ականատեսի աչքով անդրադարձաւ պատերազմի ահաւորութեան եւ անկէ ծնունդ առած գրականութեան: Հայ գրողը այդ բոլորը տեսնելով ու ապրելով չէր կրնար իր ներաշխարհը գրիչին չտալ ու հոգին չդնել հոն: Բանաստեղծը խօսեցաւ այդ օրերու ստեղծագործելու նրբութիւններուն մասին, որովհետեւ այդ բոլորը պիտի կարդացուէին ժողովուրդի տարբեր խաւերուն կողմէ:
Դասախօսութեան ընթացքին կարդացուեցան եւ բացատրուեցան բանաստեղծութիւններ Սերկէյ Սաֆարեանէն (Նեմրութ), Վիթալի Պետրոսեանէն, Հայասէր Յովսէփեանէն (նահատակուած` արցախեան 44-օրեայ պատերազմի ընթացքին) եւ նոյնինքն դասախօս Հերմինէ Աւագեանէն:
Երկրորդ դասախօսութիւն. «Գորգագործութեան արուեստը` Արցախի հայկական ինքնութեան վկայութիւն»:
Դասախօսներն էին` Շուշիի գորգերու թանգարանի հիմնադիր Վարդան Ասծատրեան (Արցախ) եւ Հայկական գորգերու ընկերութեան նախագահ Հրաչ Կէօզիւպէօյիւքեան (Ամերիկա):
Հայկական գորգերը հայ արուեստի իւրայատկութեան օրինակ ու փաստ են:
Գիտակն ու անոնց մասին բաւարար գիտելիք ունեցողը կրնայ ուղղակի ճշդել, թէ ո՛ր շրջանի գործ է տուեալ գորգը:
Ասծատրեան անդրադարձաւ պատերազմի նախօրեակի նախազգուշացման մասին եւ նուազագոյն կորուստներու կանխարգիլման իր փորձառութեան մասին:
Ան զգալով պատերազմի վտանգը` յաջողեցաւ գորգերու բաժին մը փոխադրել Հայաստան, սակայն ցաւ ի սիրտ անոնց մեծ բաժինը մնաց Արցախ` նեցուկի չգոյութեան եւ կազմակերպուածութեան պակասի պատճառով:
Յատկապէս 9 Նոյեմբերը Շուշիի գորգերու փոխադրման աշխատանքը կասեցուց:
Իսկ Կէօզիւպէօյիւքեան, տարիներ այս ասպարէզին մէջ ներառուած ըլլալով, շեշտեց գորգերու արժէքը եւ զանոնք աղաւաղելու թշնամիի նկրտումներն ու նպատակները:
Յայտնեց, որ բոլորս եւ ի մասնաւորի հայոց պետականութիւնը մեղաւոր ենք մեր մշակոյթի անվտանգութիւնը չապահովելու համար, թէ միշտ սպասած ենք պատուհասին, եւ այդ պատուհասը կանխարգիլելու միջոցներու չենք ձեռնարկած:
Կէօզիւպէօյիւքեան հաստատեց, որ պէտք չէ ակնկալել միջազգային կազմակերպութիւններէ այն, ինչ որ հայոց պետականութիւնը ձախողեցաւ իրագործելու:
Հակառակ գորգերու իւրայատկութեան ու անոնց հազարամեայ արժէքին, զոյգ դասախօսները շեշտեցին, որ այս աշխատանքը եւ այս բոլորին պահպանումը չի վայելեր Հայաստանի ու Արցախի զոյգ հանրապետութիւններու պետական նեցուկը եւ կը մնայ սոսկ անհատական ճիգերու աշխատանք, որ կը դառնայ կարելիութիւններով սահմանափակ եւ չի կրնար կատարել իրեն վստահուած առաքելութիւնը:
Աւարտին, բոլոր դասախօսութիւններուն աւարտին նման, մասնակիցները կիսեցին իրենց մտահոգութիւնները եւ պարզեցին իրենց հարցերը:
Երկօրեայ այս դասախօսաշարքը նախնական փորձ մըն էր, որ յաջողութեամբ պսակուեցաւ:
Կրցաւ ներառել հայ ժողովուրդէն խաւ մը, եւ անհատը հոնկէ առաւ բան մը ու ձգեց իրմէ բան մը հոն:
Գրութիւնը փակենք դոկտ. Զոհրապեանի մէկ անդրադարձով. «Յարաբերութիւնները անհրաժեշտութիւն են վերապրումի համար»:
Համազգայինի «Կարկաչ» պատանեկան երգչախումբը տօնական համերգով հանդէս եկաւ «Պէյրութ Չենց Ֆեսթիվըլ» երաժշտութեան 11-րդ փառատօնին
Երաժշտութիւնը մարդկային պատմութեան մէջ իր առանցքային դերը ունի:
Ան հոգիները առինքնող եւ ազնուացնող ազդակ մըն է:
Արուեստասէրները այս առումով կը փութան համերգային ծրագիրներու ներկայ գտնուիլ, որպէսզի ունկնդրեն եւ վայելեն երաժշտութեան հմայքը:
Այս նպատակով «Պէյրութ Չենց Ֆեսթիվըլ»-ը Լիբանանի արուեստասէր հանրութեան համար 11-րդ տարին ըլլալով նախաձեռնեց հոգեւոր երաժշտութեան փառատօնին` ընթացիկ դեկտեմբեր ամսուան 1-էն սկսեալ: 
Տարբեր համբաւաւոր երաժշտական խումբեր, երաժիշտներ եւ երգչախումբեր իրենց մասնակցութիւնը բերին այս նախաձեռնութեան եւ ամանորեան ու Ս. Ծննդեան խորհուրդը փոխանցեցին ունկնդիրներուն:
Համազգայինի «Կարկաչ» պատանեկան երգչախումբը անմասն չմնաց այս փառատօնէն: Արդարեւ, Շաբաթ, 22 դեկտեմբեր 2018-ին, երեկոյեան ժամը 6:00-ին, Պէյրութի Ազգային աւետարանական եկեղեցւոյ մէջ, Համազգայինի «Կարկաչ» երգչախումբը` գեղարուեստական ղեկավարութեամբ եւ խմբավարութեամբ Զաքար Քէշիշեանի, դաշնակի ընկերակցութեամբ Լիանա Յարութիւնեանի, Ամանորի եւ Ս. Ծննդեան տօնական համերգ ներկայացուց` հովանաւորութեամբ զբօսաշրջութեան նախարար Աւետիս Կիտանեանի:
Ելոյթին իր մասնակցութիւնը բերաւ նաեւ Համազգայինի «Այգ» երգչախումբը:
Իւրայատուկ համերգը իրենց ներկայութեամբ պատուեցին Լիբանանի հայոց թեմի առաջնորդ Նարեկ արքեպիսկոպոս, զբօսաշրջութեան նախարարն ու իր կինը, Հայկական երեսփոխանական պլոքի անդամ, երեսփոխան Յակոբ Թերզեան եւ արուեստասէր հոծ բազմութիւն մը:
Սերեսի մէջ Համազգայինի Ընդհանուր Ժողովի գումարում
12 Մարտ 2017-ին տեղի ունեցած է Համազգայինի Սերէսի «Պարոյր Սեւակ» մասնաճիւղի հաշուետու-ընտրական Ընդհանուր Ժողովը:
Ներկայ գտնուած են Համազգայինի 23 անդամներ: Ժողովը բացուած յայտարարած է Վազգէն Յարութիւնեան։
Այնուհետեւ, ան ներկայացուցած է նախորդ նստաշրջանի ընթացքին կատարուած աշխատանքներու ամփոփ տեղեկագիրը, ծանօթացուցած է Նոյեմբեր ամսուն Աթէնքի մէջ կայացած Համազգայինի Ներկայացուցչական Ժողովի որոշումները եւ ընթերցած է շրջաբերականներն ու բանաձեւերը:
Ժողովի ժամանակ խօսուած է նաեւ շրջանի կիրակնօրեայ դպրոցէն ներս կատարուած եւ ընթացքի մէջ եղող աշխատանքներուն մասին:
Այսպէս, նշուած է, թէ նախորդ տարուան ընթացքին յաջողութեամբ կազմակերպուած են երեք ծաւալուն մշակութային միջոցառումներ: 
Ժողովականները անհանգստութեամբ նշած են դպրոցի սակաւաթիւ աշակերտութեան քանակի հարցը՝ շեշտելով, թէ լուրջ աշխատանքներ պէտք է տանիլ, աշակերտներու թիւը համալրելու նպատակով։
Ներկայիս դպրոցը ունի կրտսեր եւ աւագ խումբեր:
Յունաստանի Համազգայինի 60 ամեակի շքեղ տօնակատարութիւնը
Յունաստանի Համազգային Հայ Կրթական եւ Մշակութային Միութեան հիմնադրութեան 60 ամեակին նշումը լաւագոյն առիթն էր, որպէսզի գնահատուի միութեան երկար ու բազմապիսի գործունէութիւնը, մեծարուին միութեան ծառայասէր ու հաւատարիմ անդամները եւ ուրուագծուին յառաջիկայի մարտահրաւէրները։
Յունաստանի Համազգայինի 60 ամեակին նուիրուած հանդիսութիւնը կը միտէր արժանաւորապէս նշելու կարեւոր այս թուականը, ճանչնալու եւ ճանչցնելու միութեան գործելադաշտի բնագաւառն ու կարողականութիւնները։
Տօնակատարութիւնը տեղի ունեցաւ Աթէնքի «Աննա եւ Մարիա Քալութա» թատերասրահին մէջ, Շաբաթ՝ 26 Նոյեմբեր 2016-ին, երեկոյեան ժամը 7։30ին։
Յայտագիրը բացուեցաւ յատկապէս պատրաստուած պատմական-վաւերագրական երիզի մը ցուցադրութեամբ, որ անցեալն եւ ներկան ցոյց տալու ծառայեց։ 
Պաստառին վրայ տողանցեցին միութեան թատերական, պարախումբի եւ երգչախումբի վարչութեանց, Համազգայինի գրական-գեղարուեստական երեկոներուն մասնակցած հին ու նոր դէմքեր, որ շատ յստակ դարձուցին գաղութի հարիւրաւոր անձերու ներկայութիւնը՝ Համազգայինի ջերմեռանդ ու մեծ ընտանիքին մէջ։
Ձեռնարկին ներկայ գտնուեցան թեմակալ առաջնորդ Խորէն Արք. Տողրամաճեան, Գոքինիոյ հոգեւոր հովիւ Վահրիճ Վրդ. Ղարախանեան, Համազգայինի Կեդրոնական Վարչութեան ատենապետ Մկրտիչ Մկրտիչեան, Հ.Յ.Դ. Կեդրոնական Կոմիտէի, Յունահայոց Ազգային Վարչութեան, Հայ Կապոյտ Խաչի, Հ.Մ.Ը.Մ.ի ու Հ.Յ.Դ. երեք շրջաններու Կոմիտէներու ներկայացուցիչներ, Համազգայնականներ, հայրենակիցներ։
Բացման խօսքով հանդէս եկաւ հանդիսավար՝ Համազգայինի Յունաստանի Շրջանային Վարչութեան անդամ Հռիփսիմէ Յարութիւնեան, որ խօսեցաւ միութեան հիմնադրութեան պայմաններուն մասին՝ շեշտելով հայ մշակոյթի պահապանն ու քարոզիչը հանդիսանալու միութեան յանձնառութիւնը։
Տօնակատարութեան գլխաւոր բանախօսն էր Համազգայինի Կեդրոնական Վարչութեան ատենապետ ընկ. Մկրտիչ Մկրտիչեան, որ խօսեցաւ միութեան գործունէութեան յաւելեալ ամրապնդման եւ նոր մթնոլորտի մը ստեղծման մասին։ Ան շեշտեց մեր ժողովուրդին առջեւ մեր յանձնառութեան վերահաստատման կարիքը, ժամանակավրէպը թօթափելու եւ նոր միջոցներ ու մտայնութիւններ որդեգրելու անհրաժեշտութիւնը՝ միաժամանակ հին, անժամանցելի արժէքները պահպանելով, անոնցմէ ներշնչուելով եւ ուղեցոյց քաղելով։
Ձեռնարկի գեղարուեստական բաժնով հանդէս եկաւ երիտասարդ տաղանդաւոր դաշնակահարուհի Վարդենի Սպարդալեան, որ դաշնակի վրայ կատարեց Առնօ Պապաճանեանի «Nocturne-Գիշերային» եւ «Վաղարշապատի պար» կտորները՝ արժանանալով ներկաներու ջերմ գնահատանքին ու ծափահարութիւններուն։
Իսկ աւարտին ելոյթ ունեցան Համազգայինի «Նայիրի» պարախումբի տղաքն ու աղջիկները, իրենց ղեկավար ընկ. Էտկար Էկեանի պարուսուցութեամբ։ «Կարմիր Նուռ» եւ «Շատախի» պարերու ներկայացմամբ՝ անոնք հմայեցին ներկաները եւ ջերմ ու խանդավառ մթնոլորտ ստեղծեցին։
Հանդիսութեան երկրորդ բաժինը ամբողջութեամբ յատկացուած էր Յունաստանի Համազգայինի շարքերը համալրած հարիւրաւոր նուիրեալներուն, որոնք անվարան հաւատքով ու համեստ ծառայութեամբ ապահովեցին միութեան փառապանծ երթը։ 
Շնորհակալութեան եւ երախտագիտութեան զգացումներով, նշուեցաւ բոլոր նուիրեալներու գործունէութիւնը՝ յատկապէս պատրաստուած կարճ երիզով մը։
Ապա՝ բեմ հրաւիրուեցան օրուան պարգեւատրեալները, որոնք անձնուիրաբար ծառայեցին միութեան տարբեր դիրքերէ։
Ահարոն Ստեփանեան, Ծաղիկ Գազանճեան, Եղիս Թերզիպաշեան, Սոնա Սպարթալեան, Կիրակոս Մկրտիչեան, Միքայէլ Տիլսիզեան, Յակոբ Ճէլալեան, Յովհաննէս Տումանեան, Շաքէ Էլմասեան, Շաքէ Աճէրեան, Յարութիւն Նալճեան։
Իւրաքանչիւրին մասին կարճ ներկայացում մը տրուեցաւ հանդիսավարին կողմէ՝ նշելով պարգեւատրեալներու միութենական բարոյական տիպարն ու ծառայասէր գործունէութիւնը։ 
Հաղորդական, ջերմ ու յուզիչ մթնոլորտի մէջ տեղի ունեցաւ մեծարուող Համազգայնականներու պարգեւատրումը՝ թեմակալ առաջնորդ Խորէն Արք. Տողրամաճեանի, Համազգայինի Կեդրոնական Վարչութեան ատենապետ ընկ. Մկրտիչ Մկրտիչեանի եւ Համազգայինի Յունաստանի Շրջանային Վարչութեան ատենապետ ընկ. Յովսէփ Պարազեանի ձեռամբ։
Պարգեւատրումներու աւարտին ներկաներուն իր պատգամը փոխանցեց թեմակալ առաջնորդ Խորէն Արք. Տողրամաճեան՝ վեր առնելով Համազգայինի նուիրեալ առաքելութիւնը՝ հայ մշակոյթի ճամբով ազգային պատկանելութեան գիտակցութիւնը խորացնելու ու երիտասարդ սերունդներուն մօտ արմատաւորելու իմաստով, ինչպէս նաեւ՝ հաւատարիմ մնալու մեր ազգային արժէքներուն, ի՛նչ ալ ըլլան մեր շուրջ յամեցող պատերազմներն ու դժուարին պայմանները։
Ան անդրադարձաւ մեր լեզուի, մշակոյթի ու ազգային կեանքի մասին, որ ոգեկան վերանորոգման կամք կը պահանջեն, որպէսզի ծաղկին ու յարատեւեն բոլոր միջավայրերուն մէջ։
Սրբազան Հայրը խորապէս գնահատեց պարգեւատրեալ Համազգայնականներու օրինակելի ծառայութեան մարզը։
Ձեռնարկը իր աւարտին հասաւ կազմակերպիչներու եւ ներկաներու այն հաւատքով ու համոզումով, թէ կառչած պէտք է մնալ հայ մշակոյթին, հայ լեզուին ու ազգային կեանքին՝ պահպանելով աշխոյժ գործունէութիւն, որ սերունդէ սերունդ, սիրով ու հաւատքով պիտի ընթանայ։
Որպէ՛սզի յաջորդող տասնամեակներուն, ինչպէ՛ս մինչեւ այսօր, միասնաբար շարունակուի ազգային մեր առաքելութիւնը, ներգրաւելով երիտասարդ սերունդները, որոնք իրենց հետ պիտի բերեն նոր շունչ, նոր ուժ ու նոր ոգեւորութիւն:
«Համազգային»ի 23-րդ Ներկայացուցչական Ժողովը (Յունաստան)
Համազգային Հայ Կրթական եւ Մշակութային Միութեան Յունաստանի 23-րդ Ներկայացուցչական (Պատգամաւորական) Ժողովը տեղի ունեցաւ Կիրակի՝ 18 Նոյեմբեր 2018-ին, Ֆիքսի «Արամ Մանուկեան» ակումբի «Թագւոր եւ Ռոզա Աւետիքեան» սրահէն ներս, միօրեայ տեւողութեամբ:
Ժողովը կ՚ընդգրկէր Նոյեմբեր 2016-Նոյեմբեր 2018 երկամեայ նստաշրջանը:
Ժողովին մասնակցութիւն բերին «Համազգային»ի Կեդրոնական Վարչութեան ատենապետ Մկրտիչ Մկրտիչեան, «Համազգային»ի Շրջանային Վարչութիւնը լրիւ կազմով, միութեան մասնաճիւղներու ներկայացուցիչներ, պարի միաւորի ներկայացուցիչ պարուսոյց Էտկար Էկեան եւ պարախումբի օգնականներ, «Արշաւիր Գազանճեան» թատերախումբի բեմադրիչ Ալեքսի Սարիեան եւ թատերախումբի յանձնախումբի վարչութիւնը, «Յակոբ Փափազեան» երգչախումբի խմբավար Մկրտիչ Գրիգորեան եւ երգչախումբի յանձնախումբի վարչութիւնը, երաժշտանոցի պատասխանատու Գոհար Չիմանեան, խորհրդակցական ձայնով ընկեր-ընկերուհիներ, հրաւիրեալներ, հաշուեքննիչ յանձնախումբը եւ ազգային կառոյցներու ներկայացուցիչներ, թիւով 55 հոգի:
Այս բոլորէն անկախ, Շրջանային Վարչութիւնը մամուլով ու դիմատետրով առիթ տուած էր համազգայնականներու, որոնք կը փափաքին մասնակցիլ ու հետեւիլ ժողովի աշխատանքներուն, ներկայ գտնուելու ամբողջօրեայ նիստի աշխատանքներուն:
Նման հետաքրքրութիւն ցոյց տուած էին մօտաւորապէս 10 ընկեր-ընկերուհիներ:
Յունաստանի համազգայինի 24-րդ ներկայացուցչական ժողովը
Համազգային Հայ Կրթական եւ Մշակութային Միութեան Յունաստանի 24-րդ Ներկայացուցչական ժողովը տեղի ունեցաւ Կիրակի 26 Սեպտեմբեր 2021-ին, Գոքինիոյ «Զաւարեան» կեդրոնէն ներս, ներկայութեամբ Շրջանային վարչութեան անդամներու, Ատիկէի եւ Թեսաղոնիկէի մասնաճիւղերու եւ պարի միաւորի կողմէ ընտրուած ու լիազօրուած պատգամաւորներու։
Ժողովին ներկայ եղան Համազգայինի Կեդրոնական վարչութեան ատենապետ ընկ. Մկրտիչ Մկրտիչեանը, Հ.Յ.Դ. Կեդրոնական կոմիտէի ներկայացուցիչ ընկ. Հռիփսիմէ Յարութիւնեանը եւ «Ազատ Օր»ը։
Ներկայ էին նաեւ Համազգայինի «Յակոբ Փափազեան» երգչախումբի խմբավար ընկ. Մկրտիչ Գրիգորեանը եւ պարուսոյց ընկ. Էտկար Էկեանը։ րաւիրեալներու թիւը այս տարի պահուած էր խիստ սահմանափակ, թագավարակի պարտադրած պայմաններուն պատշաճեցնելով ժողովը, իսկ Թեսաղոնիկէի պատգամաւորներու մասնակցութիւնը կը կատարուէր առցանց։
Ժողովականներուն համար պատրաստուած էր յատուկ թղթածրար, որ կը ներառէր նստաշրջանի տեղեկագիրը, Ներկայացուցչական Ժողովի օրակարգը եւ աշխատանքի ժամանակացոյցը:
Յունաստանի համազգայինի երաժշտական դպրոցի հանդէս
Շաբաթ, 31 Հոկտեմբեր 2015-ի երեկոյեան ժամը 7։15ին, Ֆիքսի «Արամ Մանուկեան» ակումբի «Աւետիքեան» սրահէն ներս, տեղի ունեցաւ Յունաստանի Համազգայինի Երաժշտական դպրոցի հանդէսը։
Ծնողներ, հարազատներ եւ քաջալերող հանդիսատեսներ վայելեցին աշակերտներու աշխատանքի արդիւնքը։
Համազգայինի Երաժշտական դպրոցը գեղեցիկ աշխատանք մըն է, որ լրջութեամբ կը կատարուի վերջին տարիներու ընթացքին, ձգտելով երեւան բերել իւրաքանչիւր աշակերտի ձիրքն ու տաղանդը, միաժամանակ իրենց ծանօթացնելով հայկական դասական ու ժողովրդային երաժշտութեան զմայլելի աշխարհը։ 
Ստորեւ կը հրատարակենք օրուան հանդիսավար ընկ. Մարի Միքայէլեանի բացման խօսքը.
Հազիւ մի քանի տարուայ կեանք ունի Յունաստանի Համազգայինի Շրջանային Վարչութեան Երաժշտական դպրոցը, որ համազգայնական ընտանիքի անդամներուն բուռն փափաքն ու ցանկութիւնն էր երկար ժամանակէ ի վեր։
Հայկական մշակոյթին ծառայութիւնը անկատար պիտի ըլլար մեր գաղութէն ներս, եթէ մեր նոր սերունդին տաղանդներն ու ձիրքերը մշակելու երաժշտական յատուկ դպրոց գոյութիւն չունենար։
Այս իմաստով, եւ մանաւանդ հայ մշակոյթի արժէքն ու յարատեւութիւնը երիտասարդներուն փոխանցելու, անով սնանելու եւ զարգանալու առաքելութեան հաւատարիմ՝ Համազգայինի Շրջանային Վարչութիւնը նախաձեռնեց Երաժշտանոցի կայացման աշխատանքին եւ ուրախութեամբ կը հաստատէ անոր գործունէութեան շարունակութեան հրամայականը, որպէս մեր համայնքէն ներս անհրաժեշտ ու գնահատելի ծառայութիւն։
Համազգայինի Հօ տը Սէնի նորաստեղծ կորիզի անդրանիկ hաւաք
Ձեռնարկը տեղի ունեցաւ 28 Հոտեմբեր 2018-ին Իսի լէ Մուլինոյի Հայ Մշակոյթի Տան մէջ, ներկայութեամբ աւելի քան 50 հիւրերու։
Բարի եկաքի խօսքը փոխանցեց Հայ Մշակոյթի Տան տնօրէն եւ Համազգայինի նորաստեղծ կորիզի հիմնադիր անդամներէն Տիգրան Գարաօղլանեան։
Ապա ցուցադրուեցաւ Համազգայինի գործունէութիւնը ներկայացնող տեսերիզ մը։
Հերթաբար խօսք առին՝ Համազգայինի Կեդրոնական Վարչութեան ներկայացուցիչ Սելլա Թնճուկեան, նորակազմ կորիզի անդամ՝ Յասմիկ Շահինեան եւ Համազգայինի Փարիզի մեկուսի կազմի ատենապետուհի Հուրիկ Պաղտասարեան։
Համազգային­Թարգմանչաց վարժարանի նախկին եւ ներկայ աշակերտներէն ոմանք Թումանեանի հեքիաթներէն ներշնչուած թատերախաղ մը ներկայացուցին:
Ներկաները ուսումնասիրեցին Համազգայինի Հօ տը Սէնի առաջին միաւորի (գործած 30ականներէն մինչեւ 50ականները) արխիւները, որոնք ցուցադրուած էին սեղաններու վրայ:
Ձեռնարկի աւարտին հիւրասիրութիւն տեղի ունեցաւ:
Համազգայինի բացառիկ մշակութային երեկոն (Կիպրոս)
Համազգայինի Նիկոսիոյ «Օշական» Մասնաճիւղը ամառնային մշակութային երեկոյով մը վերսկսաւ իր գործունէութեան։
Թագավարակի համաճարակի հետեւանքով, շուրջ մէկուկէս տարուան ակամայ դադարէ ետք, նորընտիր վարչութիւնը որոշեց մշակութային երեկոյով մը դարձեալ իրար մօտ բերել ու խանդավառել մեր անդամներն ու բարեկամները, որոնք կարօտով կը սպասէին նախկին օրերու վերադարձին։
Արդարեւ, Ուրբաթ, 30 Յուլիս 2021, երեկոյեան ժամը 8։30-ին, ՀՄԸՄ-ՀԵՄ-ի մարզադաշտին մէջ տեղի ունեցաւ բացօդեայ գեղեցիկ ձեռնարկ մը, ազդարարելով մեր գաղութի մշակութային կեանքի վերսկսումը։
Ներկայ էին Թեմիս Կաթողիկոսական Փոխանորդ Տ․ Խորէն Արք․ Տողրամաճեանը, Հայ Համայնքի Պետական Ներկայացուցիչ Տէր եւ Տիկին Վարդգէս Մահտեսեանները, քահանայ հայրեր, ՀՅԴ եւ քոյր միութիւններու ներկայացուցիչներ։
Վարչութեան ատենապետ Արթօ Դաւիթեանի հակիրճ բացման խօսքէն ետք սկսաւ յայտագրի գործադրութիւնը, մասնակցութեամբ Համազգայինի Նիկոսիոյ «Սիփան» եւ Պետական Ներկայացուցիչի նախաձեռնած մանկապատանեկան «Նանօր» պարախումբերուն։
Ներկաները մեծապէս գնահատեցին աշխատանքը պարուսոյց Գրիգոր Քէլէշեանին, որ կրցած էր կարճ ժամանակի մէջ վերականգնել երկու խումբերը եւ հանրութեան ներկայացնել ութ գեղեցիկ պարեր։
Յայտագիրը շքեղօրէն ճոխացուցին նաեւ գաղութի սիրուած երաժիշտներ՝ Զարա Բարխուդարեանը, որ մեկնաբանեց «Մարտիկի Երգը» եւ «Իմ Արաքս» երգերը, եւ Լիլիա Դանիէլեան-Խաչատրեանը, որ դաշնակով ընկերացաւ իր զաւկին Ալեքս Խաչատրեանի սաքսոֆոնային կատարումներուն, «Հողի Պաշտպաններ» եւ «Պիտ Պաշտպանեմ» իր իսկ հեղինակած կտորներով։
Յայտագրի վերջաւորութեան, երկու պարախումբերու միացեալ «ֆինալ»էն ետք բեմ հրաւիրուեցաւ Խորէն Սրբազանը, որ իր Սրտի Խօսքով քաջալերեց պատանիներն ու երիտասարդները ու «Պահպանիչ»ով փակեց հանդիսութիւնը։
Համազգայինի Միօրեայ Երիտասարդական Սեմինարը (Լիբանան)
«Յետցեղասպանութեան ստեղծարարութիւնը` յիշողութեան, արուեստի եւ պահանջատիրութեան միջեւ» խորագիրով երիտասարդական միօրեայ սեմինարը Շաբաթ, 21 Մայիս 2022-ին, Ժիպէյլի «Թռչնոց բոյն»-ին մէջ համախմբեց լիբանանահայ աւելի քան 130 երիտասարդներ:
Սեմինարը արգասիքն էր ամիսներու աշխատանքի մը, որուն մէջ կատարուած ներդրումը միայն Համազգայինի Լիբանանի Շրջանային վարչութեան եւ կազմակերպիչ յանձնախումբին չէր պատկաներ:
Անիկա կը վայելէր Արամ Ա. կաթողիկոսին բարձր հովանաւորութիւնը, «Գալուստ Կիւլպէնկեան» հիմնարկութեան հայկական բաժանմունքի նիւթական աջակցութիւնը, ինչպէս նաեւ նեցուկն ու օժանդակութիւնը «Թռչնոց Բոյն»-ի տնօրէնութեան եւ տիկնանց յանձնախումբին:
Սեմինարի նախօրեակին դասախօսներ Լիբանան հասած էին Ամերիկայէն, Չեխիայէն, Քուէյթէն եւ Սուրիայէն` Լիբանանի դասախօսներուն հետ միասին սոյն ձեռնարկին իրենց մասնակցութիւնը բերելու համար:
Զեկուցաբերները թիւով 14 էին, իւրաքանչիւրը` իր մասնագիտութեան համապատասխան օրուան նիւթերուն առնչուող հետաքրքրութիւններ ունեցող մարդիկ, իսկ մասնակիցները կու գային իբրեւ ներկայացուցիչներ` լիբանանահայ գաղութի տարբեր միութիւններու, վարժարաններու, դպրեվանքներու եւ համալսարաններու:
Անոնց տարիքը 18-24-ի միջեւ էր:
Սեմինարին իրենց մասնակցութիւնը կը բերէին նաեւ նախապէս արձանագրուած եւ առնչուող նիւթերուն հաղորդակից դառնալու փափաք ու հետաքրքրութիւն ունեցող անձեր:
Քուէյթի «Համազգային»ի աշուղական երեկոն
Համազգայինի Քուէյթի մեկուսի կազմի կազմակերպութեամբ, 3 Մայիս 2019-ին երեկոյեան ժամը 7։30-ին Քուէյթի «Քէյֆան» հանդիսասրահին մէջ տեղի ունեցաւ աշուղական երեկոյ մը, հովանաւորութեամբ Քուէյթի եւ շրջակայից թեմի Առաջնորդ Գերշ․ Տ․ Մասիս Արք․ Զօպույեանի, Քուէյթի մէջ Հայաստանի հանրապետութեան դեսպան՝ Սարմէն Պաղտասարեանի, հիւպատոս՝ Վարդգես Աւետիսեանի եւ աւելի քան 400 ներկաներու։
Բացման խօսքով հանդէս եկաւ Քուէյթի Համազգայինի ատենապետ Տիգրան Պայաթեան, որ ողջունելով ներկաները, պատմական հակիրճ ակնարկ մը կատարեց ըսելով, որ «Աշուղական արուեստը Հայաստան թափանցած է արաբական աշխարհէն` 14-15-րդ դարերուն:
18-րդ դարուն Հայ մեծագոյն աշուղ՝ Սայաթ-Նովան կամուրջ հանդիսանալով միջնադարեան բանաստեղծութեան, ժողովրդական խաղերու եւ իր քնարերգութեան միջեւ, հիմքը դրաւ հայ աշուղական ԴԱՍԱԿԱՆ դպրոցին:
Ապա 19-րդ դարուն՝ Գիւմրիի մէջ մեծն աշուղ Ջիւանիի շնորհիւ, հիմքը դրուեցաւ հայ աշուղական ԱԶԳԱՅԻՆ դպրոցին, որը խարսխուած էր ոչ միայն հայ գրական լեզուի՝ այլ ազգային երաժշտական լեզուամտածողութեան վրայ»։
Ան նշեց որ Ջիւանին եւ իր արժանի յաջորդներ գուսաններ՝ Շերամը, Հաւասին, Աշոտը, Շահէնը, հետագային շարունակեցին բիւրեղացնել հայ աշուղական արուեստը։
Անդրադառնալով ձեռնարկի կազմակերպման նպատակին, Պայաթեան նշեց․ «Գիտակցելով որ հայ աշուղական արուեստը հսկայական դեր ունեցած է մեր ժողովուրդի երաժշտական նկարագրի կերտման մէջ, շարունակելով Համազգայինի առաքելութիւնը եւ վառ պահելու համար մեր երիտասարդ սերունդներուն մէջ հայ աշուղական արուեստին նկատմամբ սէրն ու հետաքրքրութիւնը, Համազգայինի Քուէյթի մեկուսի կազմը որոշեց կազմակերպել աշուղական այս երեկոն»։
Ան շնորհակալութիւն յայտնեց բոլոր անոնց, որոնք սատարեցին Համազգայինի Քուէյթի Կազմին, կազմակերպելու եւ իրականացնելու այս ձեռնարկը, որուն առաջին մասը յատկացուած էր Սայաթ-նովային, իսկ երկրորդ մասը ծաղկաքաղ մըն էր ամենասիրուած աշուղներու ստեղծագործութիւններէն։ 
Ապա Պայաթեան բեմ հրաւիրեց օրուան հանդիսավար, տաղանդաւաւոր ասմունքող Կիլտա Պէրպէրեան-Իճեանին։
Կիլտա Պէրպէրեան-Իճեան յայտագրի գեղարուեստական բաժնի բացումը կատարեց Եղիշէ Չարենցի «Երազ տեսայ , Սայաթ-Նովեն մօտս էկաւ սազը ձեռին» բանաստեղծութեան իր գեղեցիկ մատուցմամբ, որմէ ետք բեմ բարձրացան հայրենիքէն ժամանած երաժիշտներ՝ Շանթ Դանիէլեանը, Սագիս Ադամեանը եւ աշուղական երեկոյի երգիչները ու միասնաբար կատարեցին Սայաթ նովայի գլուխ-գործոցներէն՝ «Քամանչա»ն։
Ապա Կիլտա Պէրպէրեան-Իճեանը ասմունքեց Յովհաննէս Թումանեանի «Աշուղ Սայաթ-Նովի նման» տաղը, որմէ ետք զուգերգով հադէս եկան օրիորդներ՝ Պիայնա Պապլանեանը եւ Սէրէնա Կարապետեանը՝ իրենց նուրբ ձայնով կատարելով «Թէգուզ քու քաշըն մարգրիտ տան» եւ «Դու էն հուրին իս» սիրուած երգերը։
Սայաթ-Նովայի «Բլբուլի հիդ» երգը իր գեղեցիկ ձայնով կատարեց Վաչէ Թաշճեանը։
Ապա Քուէյթի «Շաքէ» պարախումբը ներկայացուց նազպար մը Սայաթ-Նովայի «Յիս քու ղիմէթըն չիմ գիդի» երգի հնչիւնների ներքոյ։
Այնուհետեւ Ատոմ Քեհեաեան իր հնչեղ ձայնով կատարեց Սայաթ-Նովայի ամենաբարդ ստեղծագործութիւններէն՝ «Աշխարումս ախ չիմ քաշի» երգը։
Ապա իր հիանալի ձայնով ելոյթ ունեցաւ Լուսի Քահքէճեան եւ մատուցելով Սայաթ-Նովայէն երկու մեներգ՝ «Թամամ աշխարհ պըտուտ էկայ» եւ «Փահրադըն միռած Շիրինն ասաց` ղարեն էրված իմ»։
Շաքէ պարախումբը ներկայացուց եւս մէկ գեղեցիկ պար՝ Սայաթ-Նովայի «Քանի Վուր ջան իս ինձ համար» երգի երաժշտութեամբ։ 
Յայտագրի երկրորդ բաժնով օրուան երգիչ-երգչուհիները ներկայացուցին գուսաններ՝ Շերամի, Բագրատի, Աշոտի, Սեդրակի եւ աշուղ Ջիւանիի ստեղծագործութիւններէն փունջ մը։
Լիլա Կարապետեանը փայլուն կերպով կատարեց Գուսան Շերամի ամենասիրուած ու բարդ տաղերէն՝ «Դու իմ մուսան ես»ը։
Ապա ելոյթ ունեցաւ սիրուած կատարող Գէորգ Թեմամեան եւ իր ինքնատիպ ոճով ներկայացուց Գուսան Բագրատի «Լուսին ես ամպի տակին» եւ Գուսան Շերամի «Մէջս կեանք չմնաց» ժողովրդական լայն ճանաչում ունեցող երգերը։
Հանդիսատեսներուն բարձր տրամադրութիւնը ապահովեց Լուսի Քահքէճեանի եւ Քեռի Սարգիսեանի կատարմամբ «Խանդոտ կինը» կատակ զուգերգը՝ եւ Գուսան Սեդրակի «Դու գնում ես բարով բարով գնաս» մեներգը, որ իւրովի ներկայացուց վաստակաշատ կատարող Քեռի Սարգիսեան։
Ապա հնչեց Գուսան Աշոտի «Զանգեզուրի բարի ծնունդ» երգը եւ «Շաքէ» պարախումբի կրտսերները ներկայացուցին նոր պար մը, որմէ ետք Գուսան Շերամի ամենասիրուած երգերէն «Սէր իմ սիրուն ես»ը իր նուրբ ոճով կատարեց երիտասարդ երգչուհիներէն՝ Սարինա Ատանալեանը։
Իսկ երիտասարդ ու տաղանդաւոր երգիչներէն Ռոստոմ Սարգիսեանը մեներգեց Գուսան Սեդրակի «Քո սեւ աչերով»ը։
Ապա «Շաքէ» պարախումբը կատարեց Գուսան Շերամի «Շորորա» երգի նուրբ հնչիւններուն համպատասխան գեղեցիկ նազպար մը, որմէ ետք Ռոստոմ Սարգիսեանի եւ Լիլա Կարապետեանի հաճելի կատարմամբ ներկաները վայելեցին Գուսան Աշոտի «Սարի սիրուն եար» զուգերգը։
Երկրորդ անգամ ելոյթ ունեցաւ տաղանդաւոր կատարող Գէորգ Թեմամեանը, որ ներկայացուց գուսան Շերամէն շարան մը։
Յայտագրի աւարտին երգողները միասնաբար կատարեցին Աշուղ Ջիւանիի բարոյախրատական գլուխ-գործոցներէն՝ «Խելքի աշեցէք» երգը, որ արժանացաւ ներկաներու բարձր գնահատանքին։
Յայտագրի աւարտին օրուան հանդիսավար Կիլտա Պէրպէրեան-Իճեանը կարդաց Քուէյթի Համազգայինի շնորհակալական խօսքը՝ ուղղուած նուիրատուներուն, երգիչ-երգչուհիներուն, «Շաքէ» պարախումբին, Հայաստանէն յատուկ այս ձեռնարկի համար ժամանած հայրենի երաժիշտներուն, պարուսոյցներուն, քուլիսներու ետին աշխատած անհատներուն եւ Համազգայինի բոլոր յանձնախումբերուն ու ներկաներուն, որոնց հաւաքական ճիգին ու բարի կամքին արդիւնքն էր օրուան ձեռնարկը։ 
Ի վերջոյ Տիկին Կիլտան բեմ հրաւիրեց Առաջնորդ սրբազան հայր Գերշ․ Տ․ Մասիս Արք․ Զօպույեանը փոխանցելու իր խօսքը։
Առաջնորդ սրբազանը նախ շնորհաւորեց Քուէյթի «Համազգային» ի մեկուսի կազմը իր կազմակերպած յաջող ձեռնարկին համար եւ ընդգծեց․ «Որեւէ ազգի կամ միութեան յաջողութեան եւ յարատեւութեան բանալին կը կայանայ երեք բանի մէջ․ հաւաքական կամքի, միասնական աշխատանքի ու համեստ պահուածքի մէջ»։
Ան դրուատանքի եւ գնահատանքի խօսքեր ըսաւ հայրենի երաժիշտներուն, պարուսոյցներուն, կատարողներուն եւ բոլոր միութենականներուն, որոնց նիւթական եւ բարոյական զոհողութիւններուն միջոցով իրականացաւ այս ձեռնարկը եւ «որոնց շնորհիւ այս օտար սրահի բեմէն հնչեցին հայերէն երգն ու երաժշտութիւնը, պարն ու ասմունքը եւ օտար այս սրահը մի քանի ժամով հայացաւ»։ 
Ան կոչ ուղղեց ներկաներուն, որ վառ պահեն իրենց ու իրենց զաւակներու հոգիներուն մեր նախնիներէն մեզի հասած ազգային ու մշակութային հարուստ ժառանգութեան նկատմամբ սէրը եւ յորդորեց, որ Քուէյթի Համազգայինի ընկեր-ընկերուհիները աւելի թափով շարունակեն իրենց գործունէութիւնը։
Հանդէսի աւարտին կատարողներն ու միութենականները յիշատակի նկարներ ունեցան Առաջնորդ սրբազան հօր եւ Քուէյթի մէջ Հայաստանի հանրապետութեան դեսպան՝ Սարմէն Պաղտասարեանի հետ։ Քուէյթեան մամուլը անմիջապէս անդրադարձաւ սոյն ձեռնարկին յօդուածներով եւ առցանց «լայվ» հաղորդումներով։
Սօսի Սիմիկեան-Պայաթեան
Համազգայինի արեւմտեան եւրոպայի միջ-վարչական անդրանիկ ժողով
Համազգայինի արեւմտեան եւրոպայի միջ-վարչական անդրանիկ ժողովը տեղի ունեցաւ 18 Մայիս 2019-ին Անթիպի մէջ, Կեդրոնական Վարչութեան եւրոպայի ներկայացուցիչ Սելլա Թնճուկեանի բնակարանին մէջ։ Ժողովին ներկայ էին Կեդրոնական Վարչութեան եւրոպայի ներկայացուցիչ՝ Սելլա Թնճուկեան, Փարիզէն, Վալանսէն, Մարսէյէն, Լոնտոնէն եւ Շուէտէն վարչական պատասխանատուներ, ինչպէս նաեւ՝ Կեդրոնական Վարչութեան գրասենեակի տնօրէն Արին Գալուստեան։
Ժողովին բացումը կատարեց Սելլա Թնճուկեան:
Բարի գալուստի իր խօսքէն ետք ան բացատրեց ներկայ դրութիւնը Համազգայինի մասնաճիւղերուն, որոնք կը գործեն իրարմէ անջատ եւ սահմանափակ պայմաններով:
Ան հրաւիրեց Համազգայինի Եւրոպայի մեծ ընտանիքի գործակցութեան ծրագրաւորումը կատարելու, ապա ներկայացուց այս անդրանիկ ժողովին նպատակը եւ յոյս յայտնեց, որ բոլորս միասին աշխատելով կարելի պիտի ըլլայ զարգացնել, տարածել եւ արդիականացնել ընդհանրապէս Համազգայինի գործունէութիւնը ամբողջ Եւրոպայի տարածքին։ 
Ապա խօսք առաւ Արին Գալուստեան եւ համապարփակ ձեւով ներկայացուց Համազգայինի երիտասարդական (Ֆորում, եութլինքս եւ Արթ լինքս), մանկական ծրագիրներու (մանկական խաղեր, առարկաներ, Արդի տառատեսակ, եւայլն), կրթաթոշակներու, (հայերէնի ուսուցիչի պատրաստութեան եւ դպրոցավարական վարչագիտութեան), Համազգայինի ե գրադարանի, նոր հաստատուած հ-բեմի, Համազգայինի քարոզչական ընկերային ցանցերու գործածութեան մասին տեղեկութիւններ։
Ժողովականները լուսաբանական հարցումներ ուղղեցին եւ ստացան անհրաժեշտ պատասխաններ։
Ճաշի դադարէն ետք հերթաբար զեկուցումներ ներկայացուցին.
Անոնք զեկուցեցին իրենց շրջաններու թուային պատկերի, կատարած եւ կատարելիք ծրագիրներու, շրջանի յաջողութիւններու եւ դիմագրաւած դժուարութիւններուն մասին։
Ընդհանուր գիծերու մէջ որոշուեցաւ զարկ տալ քարոզչական աշխատանքին եւ Եւրոպայի տարածքին զանազան հանդիպումներու եւ յայտարարութիւններու միջոցով տարածել Համազգայինի լայնածաւալ գործունէութիւնը, զայն սեփականութիւնը դարձնել Եւրոպայի հանրութեան եւ զիրենք մասնակից դարձնել մեր ծրագիրներուն։
Այս գծով որոշուեցաւ նաեւ կատարել եւրոպայի մարդուժի ցանկագրում, քոյր միութիւններու հետ աշխատանքներու համակարգում եւ ուժերու մէկտեղում։
Եւրոպայի Ուսանողական Հաւաքի (եութլինքսի) թուական ճշդուեցաւ 2020 Մայիս ամիսը, Մարսէյ քաղաքի մէջ, մանրամասնութիւնները ճշդուելէ ետք ընկերային ցանցերու միջոցով յայտարարութիւնները կը հրապարակուին։ 
Յայտնենք, որ Մարսիլիոյ Վարչութիւնը սիրայօժար կերպով ստանձնեց այս Հաւաքի կազմակերպական աշխատանքը:
Ժողովի աւարտին բաժնուեցան հայկական զանազան երգերու ձայնապնակներ, հայ թէ օտար լեզուներով դասախօսութեան ծառայող եւ մանկական գիրքեր, Լալան ու Արայի մակնիշով զանազան առարկաներ, թռուցիկներ։ 
Ժողովականները խոր գոհունակութիւն յայտնեցին նման ժողովներու գումարման գծով։
Ընկերուհի Թնճուկեան շնորհակալութիւն յայտնեց ներկայ գտնուող անդամներուն, նկատի ունենալով որ այս ժողովը առաջինն էր Համազգայինի պատմութեան մէջ, յոյս յայտնեց որ ապագային՝ Կիպրոս եւ Յունաստանն ալ կը միանայ ժողովներու, եւ կարելի կ՛ըլլայ յաճախակի դարձնել նման ծրագրային ժողովներու կազմակերպումը։
20 Մայիս 2019
Անթիպ, Ֆրանսա
«Համազգային»ի կազմակերպած Ուիքիփետիա ծրագիրը (Յունաստան)
Մէկ շաբթուան ընթացքին, Հայաստանէն հրաւիրուած Ուքիփետիայի արեւմտահայերէնի բաժինի պատասխանատու Ազնիւ Ստեփանեան ծանօթացուց ծրագիրը եւ լուսաբանեց անոր հետ առնչուող բոլոր հարցերը:
Արեւմտահայերէնով համացանցը հարստացնելն է այս ծրագիրին հիմնական նպատակը, որմէ պիտի օգտուին աշխարհասփիւռ հայերը:
Ազատութիւն տրուած է նիւթի ընտրութեան, բայց եւ այնպէս պէտք է տարբեր աղբիւրներու նշումով հաստատել գրութեան ճշգրտութիւնը:
Համազգայինի «Փեթակ» Ամառնային Ճամբարը (ԱՄՆ)
Երկրորդ տարին ըլլալով, Համազգայինի «Փեթակ» ամառնային ճամբարը համախմբեց հայ պատանիներ, որոնք «Զում»ի դրութեամբ եւ մէկ շաբաթ տեւողութեամբ հետեւեցան ծրագրաւորուած յայտագիրի մը եւ իրարու հետ հաճելի ժամանակ անցընելով՝ ստեղծագործեցին, բացայայտեցին եւ վերակենդանացուցին արեւմտահայերէնը իրենց առօրեային մէջ։
Առաջին օրուան աշխատանոցը վարեց Նարեկ Մեսրոպեան, որ իր խանդավառութեամբ եւ աշխուժութեամբ ստեղծեց հաճելի մթնոլորտ մը։
Ան նպաստեց մասնակցողներուն՝ իրարու ծանօթանալուն եւ իրարու հետ հանգիստ զգալուն։
Երկրորդ օրը արուեստագիտուհի Մարալ Քէշիշեան պատանիներուն ծանօթացուց գծագրութեան սկզբունքները։
Ան գոյներու եւ գիծերու ուղղութիւններ տալով պատանիներուն՝ առաջնորդեց ջայլամ մը գծելու աշխատանքը։
Նիստին վերջաւորութեան, իւրաքանչիւր մասնակցող իր գծածը հպարտութեամբ ցուցադրեց:
Համազգայինը Ալֆորվիլի մէջ՝ Մշակութային Տան հրաւէրով
23 Նոյեմբեր 2017-էն՝ մինչեւ 26 Նոյեմբեր օրերուն Ալֆորվիլի (Փարիզ, Ֆրանսա) քաղաքապետութեան Մշակութային Բեւեռի (Pôle Culturel-POC) ընդարձակ սրահներէն մէկուն մէջ տեղի ունեցաւ քաղաքի Հայկական Մշակութային Տան (MCA) կողմէ տասնամեակէ մը ի վեր տարեկան յաճախականութեամբ տեղի ունեցող՝ Armen’Livres (Արմէն Գիրքեր) անունը կրող ձեռնարկը:
Իւրաքանչիւր ձեռնարկին իբրեւ պատուոյ հիւր կը հրաւիրուի միութիւն մը կամ անհատ մը:
Այս տարուան հիւրը Համազգայինն էր:
Բացման օրը (Հինգշաբթի, 23 Նոյեմբեր) աւելի քան տասնեակ մը մեծկակ սեղաններու վրայ ճաշակով զետեղուած էին զանազան գոյնի եւ չափի գիրքեր՝ ըստ նիւթի դասաւորուած. հայերէն, ֆրանսերէն, թրքերէն եւ նուազ թիւով՝ անգլերէն լեզուներով:
Ցուցահանդէսի պաշտօնական բացումը կատարեց Մշակութային Տան տնօրէնուհի Արաքս Տէր Գէորգեանը, որ բարի գալուստ մաղթելէ ետք շուրջ հարիւր յիսուն հրաւիրեալ ներկաներուն, տուաւ այս նախաձեռնութեան պատմականը եւ տարիներու ընթացքին անոր արձանագրած յաջողութիւնը:
Ան իր խօսքը աւարտեց ներկայացնելով օրուան հիւր հաստատութիւնը՝ Համազգայինը:
Իրմէ ետք ողջոյնի խօսքեր արտասանեցին Համազգայինի Կեդրոնական Վարչութեան ատենապետ Մկրտիչ Մկրտիչեանը եւ Ալֆորվիլի քաղաքապետ Միշել Կերշինովիցը:
Վերջաւորութեան ցուցադրուեցաւ Համազգայինի պատմութիւնն ու ներկայի գործունէութիւնը ամփոփող տեսերիզ մը:
Յաջորդ օրը աշակերտներու այցելութեան օրն էր:
Փարիզի շրջանի չորս վարժարաններէն բազմաթիւ աշակերտներ (Դպրոցասիրաց, Սբ. Մեսրոպ-Գ.Արապեան, Համազգային-Թարգմանչաց եւ Հրանդ Տինք) այցելեցին ցուցասրահ երկու հանգրուանով:
Համազգայինի մանկական ելեկտրոնային ուսուցողական Լալան ու Արան խաղերուն շարքին մասին փոքրիկ այցելուներուն լայն բացատրութիւններ տուին Մ. եւ Հ. Արսլանեան Ճեմարանի Նորսիկեան մանկապարտէզի տնօրէնուհի եւ Լալան ու Արան խմբակի մանկավարժական խորհրդատու՝ Թալին Եահնիեան եւ Համազգային-Թարգմանչաց վարժարանի խնամակալութեան փոխ նախագահ Յասմիկ Շահինեան:
Երեխաներու աչքերը խանդավառութիւն կը մատնէին:
Թէ՛ առաւօտուն, թէ՛ երեկոյեան պատանեկան կենսունակութիւնը յագեցուց ցուցասրահը: 
Շաբաթ 25 Նոյեմբերի առաւօտուն Ալֆորվիլի իր կեդրոնին մէջ «Ռատիօ Այբ» հրաւիրած էր ուղիղ հեռարձակուող հաղորդում մը Cartes sur table յայտագրի ծիրէն ներս (https://youtu.be/NbwVLvbDz9Y): Հաղորդավար Վարդան Գաբրիէլեանի հարցումներուն պատասխանեցին Արաքս Տէր Գէորգեան, Սօսի Յակոբեան («Արմէն''-Լիվր»ի յանձնակատար), Թալին Եահնիեան, Մկրտիչ Եափուճեան (Համազգայինի Կեդրոնական Վարչութեան փոխ ատենապետ) եւ Մկրտիչ Մկրտիչեան: 
Իսկ երեկոյեան Մկրտիչ Մկրտիչեան ներկաներուն Համազգայինի պատմութեան եւ ներկայի գործունէութեան մասին զեկուցական դասախօսութիւն մը տուաւ, որուն աւարտին ուղղուեցան հարցումներ, որոնց սպառիչ պատասխաններ տուին Մկրտիչ Մկրտիչեան եւ Մկրտիչ Եափուճեան:
Իսկ վերջին օրը բազմահարիւր ազգայիններ այցելեցին ցուցահանդէսը, գնեցին իրենց գիրքերը եւ մտերմիկ խօսակցութիւն ունեցան ցուցահանդէսին ներկայ հեղինակներուն հետ: 
Դեկտեմբեր 9-10 շաբաթավերջին նոյնանման ձեռնարկ մը տեղի պիտի ունենայ Մարսէյի Համազգայինի Ճեմարանէն ներս, կազմակերութեամբ Parenthèses հրատարակչատան։
Թղթակից
Համազգայինի հերթական մշակութային երեկոն նուիրուած Ուիլիամ Սարոյեանին (Կիպրոս)
Համազգայինի հերթական մշակութային երեկոն, նուիրուած մեծահամբաւ գրագէտ Ուիլիամ Սարոյեանին, տեղի ունեցաւ 16 Յունուար 2019-ին, ՀՄԸՄ-ՀԵՄ-ի ակումբի սրահին մէջ։
Յայտագրի բացումը կատարելով, վարչութեան ատենապետ Արթօ Դաւիթեան իր ուրախութիւնն ու շնորհակալութիւնը յայտնեց թիւով 25-30 ներկայ անդամներուն եւ բարեկամներուն, որոնք հակառակ ցուրտին ու անձրեւին փութացած էին ներկայ գտնուելու Համազգայինի ձեռնարկին։
Երեկոյի առաջին խօսողն էր Յակոբ Գազանճեանը, որ Սարոյեանի կեանքն ու գործերը ներկայացուց, մանրամասնօրէն թուելով մեծ գրողի կեանքին զանազան հանգրուանները, մանկութենէն մինչեւ խոր ծերութիւն։
Ան իր խօսքին մէջ յիշեց նաեւ Սարոյեանի կեանքէն այնպիսի անձնական մանրամասնութիւններ, որոնք անծանօթ էին ներկաներէն շատերուն համար։
Ապա խօսք առաւ Խորէն Եպս․ Տողրամաճեանը, որ սիրով ընդառաջած էր Սարոյեանի մասին իր խօսքը ըսելու վարչութեան հրաւէրին։
Խորէն Սրբազան ծանրացաւ Սարոյեանի հայկականութեան վրայ, հակառակ անոր, որ ան համբաւ շահած էր իբրեւ ամերիկացի գրող։
Սարոյեանի գրականութեան նիւթը ամերիկան է, հասարակ ու պարզ ամերիկացիներ, որոնք ծագումով կրնային ըլլալ մեքսիքացի, ճափոնացի, իտալացի, յոյն կամ հայ, սակայն անոր պատգամը հայու պատգամն էր, հայու՝ որ հարազատ մնացած էր իր արմատներուն, ըսաւ Սրբազանը։
Յայատագրի վերջին բաժինով Արթօ Դաւիթեան ընթերցեց Սարոյեանի պատմուածքներէն մին՝ «Հնատարազ Աղուոր Սիրավէպ Ոտանաւորներով եւ Ամէն Ինչով», որուն հայերէն թարգմանութիւնը կատարած էր կիպրահայ գաղութի վաստակաւոր ուսուցիչ Յովհաննէս Շէօհմէլեանը։
Համազգայինի Քուէյթի Մեկուսի Կազմը արժանաւորապէս նշեց Կոմիտաս վարդապետի ծննդեան 150-ամեակը
Տարեթիւիս Փետրուար ամիսէն սկսեալ աշխարհի բոլոր ծայրամասերուն մէջ նշուեցաւ մեծահանճար երաժիշտ, երգիչ, խմբավար, մանկավարժ, բանահաւաք եւ ազգագրագէտ Կոմիտաս Վարդապետի ծննդեան 150-րդ յոբելեանը։
Պարոյր Սեւակի բնորոշումով՝ հայոց երգի վեհափառը իր ջանասիրութեամբ, բծախնդրութեամբ ու անդուլ աշխատանքով յաջողեցաւ հայկական երաժշտութեան գանձերը պեղել հայրենի աւերակներէն եւ համաշխարհային երաժշտութեան բազմերանգ խճանկարին մէջ, ազգային ոճով հայկական ինքնուրոյն երաժշտութիւն ձեւակերպել, իր յատուկ բառարանով եւ նրբագեղ ելեւէջներով։
Մէկ խօսքով եթէ Ամենայն Հայոց Բանաստեղծ՝ Մեծն Թումանեան հայ ժողովուրդի խօսքն է, ապա Կոմիտաս անոր մեղեդին է, որովհետեւ ան մեծ համոզում ունէր, որ երգը խօսքին շարունակութիւնն է։
Արդարեւ, Չորեքշաբթի, 23 Հոկտեմբեր 2019-ին, Թեմիս Կաթողիկոսական Փոխանորդ Հոգշ․ Տ․ Պետրոս Վրդ․ Մանուէլեանի Հովանաւորութամբ, Համազգայինի Քուէյթի Մեկուսի Կազմի Վարչութիւնը, ՀՀ Դեսպանատան հետ համագործակցաբար կազմակերպեց Կոմիտասի Ծննդեան 150-րդ ամեակին նուիրուած յուշ երեկոյ մը, որուն ընդմէջէն Քուէյթահայ մշակութասէր եւ երաժշտասէր հանդիսատեսը մեծ ոգեւորութեամբ ու ակնածանքով ըմբոշխնեց Կոմիտասեան դիւթիչ ու հմայիչ յայտագիր մը, որ յագեցած էր խօսքի ու երգի գեղեցիկ ներդաշնակութեամբ։
Հանդիսութեան ներկայ էին՝ Քուէյթի Պետութեան մօտ ՀՀ Արտակարգ եւ Լիազօր Դեսպան Սարմէն Պաղտասարեան, ՀՀ Հիւպատոս Վարդգէս Յովսէփեան, Քուէյթի Երեսփոխանական, Ազգային Վարչութեան, Վարժարանի Տնօրէնութեան, Հոգաբարձութեան եւ միութեանց ներկայացուցիչներ։
Համազգայինի Վարչութեան ատենապետ Տիգրան Պայաթեան, բարի գալստեան իր խօսքէն ետք անդրադարձաւ մեծ վարպետի տաղանդին ու վաստակին ըսելով. «Կոմիտաս Վարդապետ իւրայատուկ մեծութիւն էր։
Ան մեր ժողովուրդին վերադարձուց իր հոգեւոր ինքնութիւնն ու ընդգծեց անոր դերն ու տեղը այս բարդ ու խայտաբղէտ աշխարհին մէջ։
Կոմիտաս մեր ժողովուրդի հպարտութիւնն ու ազգային անսպառ հարստութիւնն է»։
Ապա տեսերիզի մը միջոցաւ Ճորճ եւ Նարինէ Արապաթլեաններ պարզ ու հաճելի ոճով ներկայացուցին յոբելեարին կենսագրական գիծերը, որոնց առանցքը կը կազմէին՝ Պատանի Սողոմոնը, ուսանողը, ուսուցիչը, երգահանն ու հանճարեղ Կոմիտասը, հասնելով մինչեւ անոր եղերական մահը։
Կոմիտասի երգարուեստի հմտութիւններուն քաջածանօթ երիտասարդ մենակատարներ յաջորդաբար ներկայացուցին անոր ստեղծագործութիւններէն պատառիկներ.- Այսպէս՝ Ճորճ Արապաթլեան մեկնաբանեց «Հով Առէ՛ք»ը, դաշնամուրի վրայ նուագելով եւ միաժամանակ երգելով։
Ապա Ատոմ Քէհեայեան «Կանչէ Կռունկ»ը եւ Գէորգ Թէմամեան «Հորովել»ը, դաշնամուրի նուագակցութեամբ Հայկուհի Բազեանի։
Նարինէ Գոնճայեան Արապաթլեան յուզումնախառն ու տպաւորիչ առոգանութեամբ ներկայացուց Պ․ Սեւակի «Անլռելի Զանգակատուն» պոէմէն հատուածներ։
Յատկանշական էր Քուէյթի մէջ ՀՀ Դեսպանատան հրաւէրով Քուէյթ ժամանած «Հարմոնիա» Լարային Քառեակին ներկայացուցած Կոմիտասեան մետաքսահիւս մեղեդիներու Ծաղկաքաղը, որ գերազանցօրէն շնչաւորեց հայկական երգարուեստի գոհարները, հայրենի արուեստագէտներու կատարողութեամբ, յանձինս՝Անի Խաչունցի (առաջին Ջութակ), Սվետլանա Լալայեանի (Երկրորդ Ջութակ), Եանա Դարեանի (Ալտ) եւ ՀՀ Վաստակաշատ արդիսդ Արամ Թալալեանի (Թաւ Ջութակ)։
Աւարտին, Հոգշ․ Հայր Սուրբը բարձր գնահատեց Համազգայինի Քուէյթի Մեկուսի Կազմի եռամեայ գործունէութիւնը, ապա անդրադառնալով Կոմիտաս Վարդապետի մեծութեան ըսաւ. «Խօսիլ Կոմիտասի մասին, կը նշանակէ խօսիլ արժէքի մը մասին, որովհետեւ մեր պատմութեան մէջ կան անձեր եւ դէպքեր, որոնք ինքնին արժէք կը ներկայացնեն, ու անոնք վեր են իրենց ապրած ժամանակաշրջանէն եւ մինչեւ օրս կ'ապրին ու կը շարունակեն ապրիլ։
Կոմիտասը ո՛չ միայն հայութեան համար արժէք է ու հպարտանք, այլ ան համաշխարհային արժէք ստացաւ երբ Իւնէսքօն անոր անունը արձանագրեց համաշխարհային յայտնի դէմքերու անուանացանկին մէջ»։
Հուսկ, ողջունելով ներկայ հանդիսականները, ան իր պատգամը փոխանցեց ըսելով․ «Մենք չենք կրնար միայն բաւարարուիլ անցեալը յիշելով եւ հպարտանալով, մեր պարտքն ու պարտաւորութիւնն է՝ անցեալը յիշելու կողքին պատրաստակամ ըլլալ կերտելու ապագան»։
Յիշենք ու մեծարենք մեր ՄԵԾԵՐԸ, ապրինք ու ապրեցնենք մշակութային մեր ժառանգութիւնը, որոնք կ'երաշխաւորեն մեր ինքնութեան պահպանումն ու յարատեւութիւնը։
Մարիա Սարգիսեան
Ընթրիք-Հանդիպում` Համազգայինի Լիբանանի Կառոյցի
Ուրբաթ, 11 Նոյեմբեր 2022-ին, Համազգայինի Կեդրոնական վարչութեան լիագումար ժողովին առիթով, Համազգայինի «Լեւոն Շանթ» կեդրոնի «Արմէնեան» սրահին մէջ տեղի ունեցաւ ընթրիք-հանդիպում` հրաւէրով Կեդրոնական վարչութեան եւ կազմակերպութեամբ Լիբանանի Շրջանային վարչութեան:
Ներկայ էին Համազգայինի Կեդրոնական վարչութեան անդամներ, Լիբանանի շրջանային եւ մասնագիտացած մասնաճիւղերու վարչական կազմեր, շրջաններու մասնաճիւղերու ատենապետներ, կառոյցներու տնօրէններ եւ գեղարուեստական պատասխանատուներ:
Շրջանային վարչութեան անունով խօսք առաւ Նանօր Գօչունեան-Թաշճեան:Ան ողջունեց ներկաները եւ անդրադարձաւ Լիբանանի մէջ Համազգայինի դերակատարութեան` նշելով, որ Համազգայինի Գեղարուեստի դպրոցներ կը յաճախեն աւելի քան 670 պատանիներ եւ երիտասարդներ, ինչպէս նաեւ աւելի քան 100 վարչական ընկերներ:
Համազգայինի Ամանորը (Գանատա)
Շաբաթ 11 Յունուար 2020-ի երեկոյեան ժամը 8-ին, հակառակ աննպաստ օդին, Հայ Կեդրոնի Աւետիս Ահարոնեան սրահին մէջ, համախմբուած էին շուրջ 150 Համազգայնականներ եւ Համազգայինի «Սանահին» մասնաճիւղի սատար կանգնող ազգայիններ, ընկերային ջերմ ու հարազատ մթնոլորտի մը մէջ, միասնաբար նշելու Ամանորը։
Այս տարի, հրաւիրեալներու ցանկին մաս կը կազմէին Պոլսահայ Մշակութային Միութեան վարչութեան անդամները։
Մոնթրէալի «Սանահին» մասնաճիւղի Վարչութեան անունով, բարի գալուստի խօսքով, ձեռնարկին բացումը կատարեց մասնաճիւղիս ատենապետուհի՝ Թամար Շահինեան։
Ան իր խօսքին մէջ, յատուկ շնորհակալութիւն յայտնեց բոլոր ներկաներուն, որոնք տարեշրջանի ընթացքին իրենց մասնակցութիւնը բերին, օժանդակելով Համազգայինի բոլոր ձեռնարկներուն, ըլլան անոնք պաշտօնեաներ թէ յանձնախումբերու անդամներ, կամ երգչախումբի, պարախումբի, թատերախումբի, Գրատարածի, Գրադարանի, երաժշտանոցի, Փոքրերու Պատմութեան ժամի, NetLinks-ի եւ Համազգայինի Ակումբներու անդամներ, որոնց սիրայօժար աշխատանքին շնորհիւ, մասնաճիւղը կը շարունակէ յաջողութեամբ կատարել իր առաքելութիւնը։
Այս տարուան Գնահատագրին արժանացաւ Համազգայինի պարտաճանաչ անդամներէն Համբարձում Փափազեան։
Ընկերուհի Շահինեան իր հակիրճ կենսագրականը ներկայացնելէ ետք, անդրադարձաւ անոր գործունէութեան եւ ըսաւ՝ «Ան թէեւ վարչական կամ յանձնախմբային պաշտօններ չէ ստանձնած Համազգայինի մէջ, բացի «Մուշեղ Իշխան» գրադարանէն ներս, ուր տարիներով մասնակցութիւնը բերած է իր անսակարակ աշխատանքով, սակայն մի՛շտ ներկայ է մեր բոլոր ձեռնարկներուն եւ անդամական ժողովներուն անխտի՛ր, եւ առաջին ներկան, երբ տակաւին սուրճը պատրաստ չէ։
Մեզի համար նոյնքա՛ն կարեւոր տեղ կը գրաւէ բարոյական աջակցութիւնն ու քաջալերանքը մեր գործունէութեան ծիրէն ներս»։
Քաջալերելի էր երիտասարդներու ներկայութիւնը, մանաւա՛նդ «Անի» պարախումբին եւ իր յանձնախումբերուն։
Երկու պարախումբերն ալ հանդէս եկան պարային կատարումներով։
Ճօ Աւագեանի ղեկավարութեամբ, պարախումբը ներկայացուց «Հա Նինա Քոչարի» պարը, իսկ Եւա Հայրապետեանի ղեկավարութեամբ, պարախումբը ներկայացուց «Սարդարապատ» պարը, զոր նուիրեցին վերջերս, իրենցմէ առյաւէտ բաժնուած պարախումբի նախկին անդամներէն Դուման Կիւրիւնլեանին։
Ապա Լեւոն Գաբրիէլեան իր զաւեշտով ու թատերական տաղանդով զուարճացուց ներկաները, ներկացնելով «Շուարած ենք» կարճ մենախօսութիւնը։
Համազգայինի Նէթլինքս յանձնախումբը, պատրաստած էր զանազան խաղեր, որոնք մեծ խանդավառութիւն ստեղծեցին ներկաներուն մօտ։
Աւարտին վաճառուեցան վիճակահանութեան տոմսեր, եւ տեղի ունեցան նուիրատուութիւններ, որոնց հասոյթը նպաստեց ձեռնարկին ծախսերուն։
Մեր նուիրատուներուն անունները կարելի է գտնել Հորիզոն թերթին մէջ։
Այս առթիւ, վարչութիւնը յատուկ շնորհակալութիւն կը յայտնէ բոլոր նուիրատուներուն եւ վիճակահանութեան նուէրները հայթայթողներուն։
Երեկոն շարունակուեցաւ ընկերային հաճելի մթնոլորտի մը մէջ, խինդ ու խաղով, քէֆ ու պարով։
Ներկաները մեծ գոհունակութեամբ մեկնեցան սրահէն, հպարտ եւ երախտապարտ զգացմունքով։
ՀԱՄԱԶԳԱՅԻՆԻ ՆԻԿՈՍԻՈՅ «ՕՇԱԿԱՆ» ՄԱՍՆԱՃԻՒՂԻ 21-ՐԴ ԸՆԴՀԱՆՈՒՐ ԺՈՂՈՎԸ
Համազգայինի Նիկոսիոյ «Օշական» Մասնաճիւղի 20-րդ Տարեկան Ընդհանուր Ժողովը տեղի ունեցաւ Ուրբաթ, 2 Յուլիս 2021-ին ՀՄԸՄ-ՀԵՄ-ի ակումբին մէջ, համաճարակի պատճառով միամեայ ուշացումով։
Քննելէ ետք նախորդ երկու տարիներու գործունէութիւնը, Ընդհանուր Ժողովը գտաւ որ հակառակ համաճարակի պատճառած արգելքներուն, շրջանաւարտ Վարչութիւնը գնահատելի ու արդիւնաւոր աշխատանք տարած է մասնաճիւղի գործունէութեան բոլոր ոլորտներուն մէջ, յատկապէս մինչեւ 2020-ի Մարտ ամիսը երբ սկսաւ առաջին «Լոքտաուն»ը։
Ընդհանուր Ժողովը՝ «Սիփան», «Կիլիկիա» եւ «Անի» Պարախումբերու, «Դիմակ» եւ պատանեկան «Հեքիաթ» թատերախումբերու, Մշակութային Երեկոներու եւ Պաֆոսի, Լիմասոլի ու Լառնաքայի համայնքներուն մէջ աշխատանք տանելու կապակցութեամբ եւ այս գործունէութիւնը ընդլայնելու եւ դէպի երիտասարդութիւնը բացուելու առաջադրանքով առաւ համապատասխան որոշումներ:
Ժողովի վերջաւորութեան միաձայնութեամբ ընտրուեցաւ վարչութիւն, բաղկացած հետեւեալ ընկերներէն. Արթօ Դաւիթեան (Ատենապետ), Ինգա Մինասեան (Քարտուղար), Անի Կարապետեան (Գանձապահ), Սիւզաննա Նազարեան եւ Արթուր Մակարեան:
Արաբական Միացեալ Էմիրութեանց մէջ Համազգայինը դարձեալ պատնէշի վրայ
Հայ Մշակոյթի բաբախուն սիրտը հանդիսացող Համազգայինը հաւատարիմ մնալով իր առաքելութեան՝ միշտ ալ յաջողած է իր շուրջ համախմբել աշխարհասփիւռ մշակութասէր հանրութիւնը:
Արդարեւ, կազմակերպութեամբ Համազգայինի «Մուշեղ Իշխան» Մեկուսի Մասնաճիւղի Վարչութեան, Ուրբաթ, 20 Մարտ 2015-ի երեկոյեան ժամը 5:30-ին, Շարժայի «Բիէր Քէօսէեան» սրահէն ներս «Ժորժ Սարգիսեան» թատերախումբը ներկայացուց հայ մեծատաղանդ երգիծաբան Յակոբ Պարոնեանի «Շողոքորթը» կատակերգութիւնը:
Թատրերգութեան ներկայ էին սոյն նախաձեռնութիւնը հովանաւորող` Արաբական Միացեալ Էմիրութեանց եւ Քաթարի կաթողիկոսական փոխանորդ՝ Հոգշ. Տէր Մեսրոպ Վրդ. Սարգիսեան, Ազգային Վարչութեան անդամներ,, պատուոյ հիւրեր եւ հայրենակիցներ:
Բացման խօսքով հանդէս եկաւ Վանիա Փօլատեան. ան իր խօսքին մէջ անդրադարձաւ, թէ վարչութիւնը գաղութի հայութիւնը համախմբելը ելակէտ ունենալով՝ տարեկան քանի մը ձեռնարկներով կը ձգտի պահպանել Հայութեան մշակութային ինքնուրոյնութիւնը եւ կը շարունակէ մնալ պատնէշի վրայ:
Պարոնեան 1872-ին գրած է «Շողոքորթը» կատակերգութիւնը, զոր կիսատ ձգած է. սոյն ստեղծագործութիւնը իր լրումին հասցուցած է երգիծաբան Ե. Օտեան:
Նիւթը կը ներկայացնէ հասարակական ընկերային եւ ընտանեկան փոխյարաբերութիւնները՝ հիմնուած կեղծաւորութեան, ապականած բարքերու, նիւթական շահ ապահովելու գնով շուրջինները խաբող «Շողոքորթ»ներու կենսաձեւին:
Փաստօրէն Պարոնեանի ստեղծագործութիւնները որքան ալ պատկանին 19-րդ դարուն, սակայն մերօրեայ կեանքէն ներս, նոյնքան այժմէական եւ անկեղծ են:
Թատրերգութեան բեմադրութիւնը վստահուած էր վաստակաշատ արուեստագէտ՝ Նորայր Գազանճեանի, որուն ջանքերուն եւ դերակատարներուն տքնաջան աշխատանքին շնորհիւ ներկաներուն եզակի թատրերգութիւն մը հրամցուեցաւ: 
Երիտասարդ ու աշխոյժ դէմքերէ բաղկացած թատերական անձնակազմի անդամներն էին՝ Մարտօ Յովսէփեան, Սեդա Մանկասարեան Պալիոզեան, Ճորճ Արտակ Էլէյճեան, Լեւոն Պէքեարեան, Կարօ Ինկիլիզեան, Միհրան Քէշիշեան, Հուրի Քէշիշեան, Սեւակ Ղազարեան, Գէորգ Գազանճեան, որոնք բարձր գնահատուեցան շուրջ 225 ներկաներուն կողմէ:
Աւարտին, բեմ հրաւիրուեցաւ Հայր Սուրբը, փոխանցելու իր պատգամը:
Ան մեծապէս գնահատեց բեմադրիչը, դերակատարներն ու թատրոնի յաջողութեան մասնակից դարձող օժանդակ անդամնները, ապա «Պահպանիչ»ով փակեց երեկոն:
ՀԱՄԱԶԳԱՅԻՆԸ՝ ՌՈՒՍԻՈՅ ՄԷՋ
Աւելի քան տարի մը առաջ Մոսկուայի մէջ ինքնաբուխ կազմուած խումբ մը դիմած էր Համազգայինի Կեդրոնական Վարչութեան՝ Ռուսիոյ մէջ Համազգայինի կառոյցի մը հիմնադրութեան առաջադրանքով։
Այդ ուղղութեամբ բաւական յառաջացած խորհրդակցութիւնները ակամայ ընդհատուած էին պսակաժահրի համավարակի բռնկումով։
Այս պարագան սակայն արգելք չեղաւ, որ այս խումբը նախաձեռնէ մշակութային գործունէութեան, պարբերաբար ձեռնարկներ կազմակերպելով։
Շաբաթ 15 Մայիս 2021-ին, Մոսկուայի մէջ գումարուեցաւ Համազգայինի Ռուսիոյ կառոյցի հիմնադիր ժողովը՝ ներկայութեամբ Կեդրոնական Վարչութեան երկու ընկերներու եւ մասնակցութեամբ շուրջ երեսուն ազգայիններու։
Ժողովականները համաձայնեցան կազմել եռանդամ ժամանակաւոր վարչութիւն մը վարելու ընթացիկ աշխատանքները, կազմելու կառոյցի ամբողջական անդամացանկը, պատրաստելու գործունէութեան ծրագիրը, մշակելու միութեան ներքին կանոնագիրը եւ անոր հիմամբ հրաւիրելու առաջին ընդհանուր ժողովը, որուն գլխաւոր առաքելութիւնը պիտի ըլլայ ընտրել միութեան անդրանիկ վարչութիւնը՝ հետեւելով նախապէս նոյն ժողովի կողմէ ընդունուած ներքին կանոնագրի տրամադրութիւններուն։
Նման հանդիպում մը գումարուեցաւ նաեւ Սէնթ Փեթերզպուրկի մէջ, Երկուշաբթի 17 Մայիսի երեկոյեան, շուրջ տասնհինգ ազգայիններով, որոնց կարգին էին արուեստագէտներ:
Աւելի քան երկու ժամ տեւած խորհրդակցութենէ ետք, կազմուեցաւ ժամանակաւոր վարչութիւն մը ստանձնելով նոյմանման պարտականութիւն:
Վստահ ենք, որ Համազգայինի գործելադաշտի այս նոր շրջանի կազմը շուտով պիտի դառնայ Ռուսիոյ հայկական համայնքի մշակութային կամքը դրսեւորող կարեւոր դերակատարներէն մէկը:
Բարի երթ կը մաղթենք Ռուսիոյ մեր ընկերներուն:
Համազգայինի Կեդրոնական Վարչութիւն
Պէյրութ, 22 Մայիս 2021
Համազգայինի «Գայիանէ» պարախումբի ելոյթը (Լիբանան)
Համազգայինի «Գայիանէ» պարախումբի 245 աշակերտներ ` տարբեր տարիքային խմբաւորումի պատկանող, Հինգշաբթի, 27 եւ Ուրբաթ, 28 Յունիս 2019-ի երեկոյեան շուրջ մէկուկէս ժամ կլանուած պահեցին «Էմիլ Լահուտ» սրահը լեցուցած ծնողները, հիւրերը, արուեստասէրները:
Լիբանանի զբօսաշրջութեան նախարար Աւետիս Կիտանեանի հովանաւորութիւնը վայելող այս տարեկան ելոյթները եկան Համազգայինի գեղարուեստական դպրոցներուն տարած աշխատանքին լաւագոյն պսակադրումը ըլլալու եւ բարձրաձայն յայտարարելու, որ նոր սերունդի ներկայացուցիչներուն նկատմամբ մեր հաւատքը պէտք է վառ մնայ, որովհետեւ անոնք գիտեն` հայկական երաժշտութեան կշռոյթով պար բռնել, Ամենայն Հայոց բանաստեղծ Յովհաննէս Թումանեանի «Կաթիլ մը մեղր» թատրերգութեան շունչ ու ոգի տալ, հայկական մաքուր միջավայրի մէջ ըլլալու հաճոյքով հասակ նետել, համարձակօրէն բեմ բարձրանալ եւ իրենց տաղանդները բացայայտել:
Այս բոլորը` շնորհիւ Համազգայինի Լիբանանի կառոյցի պատասխանատուներուն, անոնց շուրջ համախմբուած կամաւոր բանակին, ինչպէս նաեւ ու յատկապէս` պարուսոյցներ տէր եւ տիկին Կարէն եւ Ժագլին Մակինեաններու. անոնց եւ աշակերտներուն միջեւ եղած սերտ ու հարազատ յարաբերութեան դրսեւորումը յստակ էր ամբողջ ելոյթին ընթացքին եւ աւելի շեշտուեցաւ աւարտին, երբ անոնք եւս բեմ բարձրանալով, միացան իրենց աշակերտներուն` յաջողութիւնը միասին տօնելու:
Դիւրին է խօսիլ այն մասին, որ այսքան մեծ թիւով փոքրեր, պատանիներ եւ երիտասարդութեան դռները հասած տղաք ու աղջիկներ հերթաբար բեմին վրայ պիտի յայտնուին` ամբողջ ամիսներ իրենց սորվածը հանրութեան ներկայացնելու, սակայն պահ մը պէտք է երեւակայել, թէ որքա՜ն մեծ ճիգի, աշխատանքի ու համագործակցութեան կարիք կայ, որ այդ 245 տղաքն ու աղջիկները կարենան այնքան կանոնաւոր կերպով, կազմակերպուած, թատերական ներկայացման ընդհանուր պարունակին տակ համադրած թեմաներով բեմ բարձրանալ ամենայն ճշգրտութեամբ, համապատասխան տարազներով ու դիմայարդարումով, պարային տպաւորիչ ներդաշնակութեամբ եւ գրաւեն սրահ մը ամբողջ, ուր կան տարբեր մասնագիտութեան տէր, տարբեր տարիքի անձնաւորութիւններ, որոնք բոլորն ալ զանազան առիթներով բուռն ծափողջոյններով իրենց գնահատանք ու արժեւորումը արտայայտեցին:
Համազգայինի «Գայեանէ» պարի դպրոցը յաջողութեամբ ներկայացուց «Սինտիպատի Ճամբորդութիւնները» խորագիրով իր ելոյթները (Լիբանան)
Նախագահութեամբ զբօսաշրջութեան նախարար Աւետիս Կիտանեանի, կազմակերպութեամբ Համազգայինի գեղարուեստի դպրոցներու խնամակալութեան, Ուրբաթ, 23 եւ Շաբաթ, 24 Յունիս 2017-ի երեկոյեան ժամը 8:00-ին, «Էմիլ Լահուտ» սրահին մէջ աւելի քան 1700 հանդիսատեսներու դիմաց «Սինտիպատի ճամբորդութիւնները» խորագիրով, ամիսներու վրայ երկարող տքնաջան աշխատանքէ ետք երկու ելոյթներով հանդէս եկաւ «Գայեանէ» պարի դպրոցը, որուն պարուսոյցներն են Կարէն եւ Ժաքլին Մակինեանները:
Համազգայինի գեղարուեստի դպրոցներու առաքելութիւնը ներկայիս սփիւռքեան պայմաններուն մէջ դարձած է անհրաժեշտութիւն, եւ նկատի ունենալով, որ արուեստը իւրաքանչիւր աշակերտի կազմաւորման մէջ կարեւոր դերակատարութիւն ունի, հետեւաբար Համազգայինի «Գայեանէ» պարի դպրոցի առաքելութիւնն է մանուկներուն ջամբել պարային կշռոյթներն ու ձեւերը` միաժամանակ առաջնորդելով զանոնք դէպի հայկական մշակոյթը:
Երկու մասերէ բաղկացած յայտագիրին առաջին բաժինով ներկայացուեցան հայկական ազգագրական «Տօնական պար», «Շալախօ», «Սիրուս կը սպասեմ», «Վաղարշապատ», ինչպէս նաեւ օտար ազգագրական` յունական, հնդկական, վրացական, ֆրանսական, եւրոպական եւ այլ պարեր, որոնց իրենց մասնակցութիւնը բերին պարի դպրոցի բոլոր խումբերը, այսինքն` շուրջ 300 մանուկներ, պատանիներ եւ պարմանուհիներ, որոնց բեմական գեղեցիկ կատարումները եւ պարային շարժումներու ներդաշնակութիւնը կ՛արտացոլային իւրաքանչիւր պարի մէջ:
Դադարէն ետք ելոյթ ունեցաւ Համազգայինի տհոլահարներու համոյթը, որ ներկայացուց երաժշտական կատարում մը:
Համազգայինի «Քնար» պարախումբը իր տարեկան ելոյթով նոր ոստում մը արձանագրեց (Լիբանան)
«Ազդակ» օրաթերթ.- 1, 2, 7, 8 եւ 9 յուլիսին Էշրեֆիէի «Մոնօ» թատերասրահին մէջ Համազգայինի Լիբանանի Շրջանային վարչութեան «Քնար» պարախումբը հանրութեան ներկայացաւ իր տարեկան ելոյթով` պարուսոյց եւ գեղարուեստական ղեկավարներ ունենալով Կարէն եւ Ժաքլին Մակինեան ամոլը:
Պարային ելոյթը սկսաւ «Շուշի» պարով, որմէ ետք ներկայացուեցան «Աշխարհումն», «Յաղթանակ», «Ուզունտարա», «Վալս», «Ճանապարհ» պարերը: 
Պարուսոյց Ժաքլին Մակինեանի «Մայրիկ» մենապարէն ետք ելոյթին առաջին մասը աւարտեցաւ «Անվերադարձ» պարով:
Կարճ դադարէ մը ետք երկրորդ բաժինով «Քնար»-ը ներկայացուց վրացական, արեւելեան, գնչուական, ինչպէս նաեւ թանկօ, «Խաղ պար» եւ այլ պարեր: 
Այս բաժինով ելոյթ ունեցաւ նաեւ Տհոլահարներու համոյթը` երկու կատարումներով:
Այս տարի «Քնար»-ի վարչութիւնը յղացած էր գեղեցիկ գաղափարը հիւրընկալելու «Քնար»-ի նախկին պարողները, որոնք հանդէս եկան պարով մը:
Այս առիթով ցուցադրուեցաւ նաեւ անոնց անցեալի գործունէութիւնը ներկայացնող տեսերիզ մը:
Պարային ելոյթը փակուեցաւ «Վերի-վերի/ Քոչարի» ազգագրական պարով:
Համազգայինի Լիբանանի Շրջանային վարչութեան «Քնար» պարախումբը 60 տարի հայ եւ օտար բեմեր զարդարելէ, Լիբանանի թէ այլ գաղութներու մշակութային կեանքը հարստացնելէ ետք, իր այս տարուան ելոյթով անգամ մը եւս հանդիսատեսներուն պարգեւեց հայկական պարարուեստի բարձրորակ մթնոլորտ` լիբանանահայ պարարուեստի պատմութեան մէջ արձանագրելով նոր ոստում մը:
Համազգայինի «Գուսան» սենեկային երգչախումբին ելոյթը` Այնճարի մէջ (Լիբանան)
Կազմակերպութեամբ Համազգայինի Լիբանանի Շրջանային վարչութեան, հովանաւորութեամբ եւ նախաձեռնութեամբ Այնճարի Ս. Պօղոս եկեղեցւոյ թաղականութեան, Կիրակի, 11 Դեկտեմբեր 2016-ին, երեկոյեան ժամը 5:00-ին, Այնճարի Ս. Պօղոս եկեղեցւոյ մէջ տեղի ունեցաւ Համազգայինի «Գուսան» սենեկային երգչախումբին համերգը, խմբավարութեամբ` Գրիգոր Ալոզեանի:
Համերգին ներկայ գտնուեցան գիւղին հոգեւոր հայրերը, ՀՅԴ «Կարմիր լեռ» կոմիտէն, քաղաքապետը, խնամակալութիւնը, թաղականութիւնը, միութեանց ներկայացուցիչները եւ հոծ բազմութիւն մը:
Ներկայ բազմութեան հոգիները լեցուեցան Կոմիտասի եւ Եկմալեանի հոգեպարար երաժշտութեամբ:
Համազգայինի «Գուսան» երգչախումբի մասնակցութիւնը` «Պէյրութ Չենց» փառատօնին (Լիբանան)
Երկուշաբթի, 6 Դեկտեմբեր 2021-ի երեկոյեան ժամը 8:00-ին Հայ կաթողիկէ Սուրբ Եղիա-Ս. Գրիգոր Լուսաւորիչ աթոռանիստ եկեղեցւոյ մէջ տեղի ունեցաւ «Պէյրութ Չենց» փառատօնի ծննդեան համերգներէն մէկը` վերնագրուած «Արմինիըն քորտըզ», կատարողութեամբ Համազգայինի «Գուսան» երգչախումբին, ղեկավարութեամբ մայեսթրօ Գրիգոր Ալոզեանի, դաշնամուրի ընկերակցութեամբ օրդ. Յասմիկ Գասպարեանի:
Համերգին ներկայ էին Լիբանանէն ու տարբեր երկիրներէ ժամանած անձնաւորութիւններ, դեսպանութեանց ներկայացուցիչներ, եկեղեցականներ, Լիբանանի Համազգայինի Շրջանային վարչութեան գեղարուեստի ղեկավարներ, համազգայնականներ, երաժշտասէրներ եւ «Գուսան»-ի բարեկամներ:
Իւրայատուկ այս համերգը կը բաղկանար երեք մասերէ.
Առաջին բաժինը ըլլալով ազգային նուագարանական` սրինգի, շուիի եւ տուտուկի փունջ մը հայկական դասական եւ ժողովրդային մեղեդիներով հանդէս եկաւ Գէորգ Քէշիշեան, Արէն Տօներեանի դաշնամուրի ընկերակցութեամբ:
Համազգայինի «Գուսան» երգչախումբի Ս. Ծննդեան համերգը` Սրբոց Վարդանանց եկեղեցւոյ մէջ (Լիբանան)
Օրհնութեամբ Լիբանանի հայոց առաջնորդ Նարեկ արքեպիսկոպոսին, հովանաւորութեամբ Համազգայինի Լիբանանի Շրջանային վարչութեան, Երեքշաբթի, 7 Յունուար 2020-ին, երեկոյեան ժամը 8:00-ին, Նորաշէնի Սրբոց Վարդանանց եկեղեցւոյ մէջ Ս. Ծննդեան տօնին առիթով ելոյթ ունեցաւ Համազգայինի «Գուսան» երգչախումբը` խմբավարութեամբ Գրիգոր Ալոզեանի, երգեհոնի ընկերակցութեամբ Յասմիկ Գասպարեանի:
Օրուան հանդիսավար Քրիստ Իսկենտէրեան շնորհաւորեց ներկաները Ս. Ծննդեան տօնին առիթով, ապա հայերէնով եւ անգլերէնով մերթ ընդ մերթ ներկայացուց երգերը:
Համերգը կ՛ընդգրկէր աւանդական շարականներ, Կոմիտասի ծննդեան շարականներէն, ծննդեան երգեր, աւետիսներ, ինչպէս` «Խորհուրդ մեծ եւ սքանչելի», «Այսօր տօն է Ս. ծննդեան», «Գիշերն իջաւ մեղմիկ լուռ», «Լուռ գիշեր», «Ծափ զարկ աշխարհ», եւ այլն, որոնք մեկնաբանուեցան հայերէնով, արաբերէնով, անգլերէնով եւ ասորերէնով:
Համերգի մենակատարներն էին սոփրանօ Շողիկ Թորոսեան եւ Աւետիս Ագրապեան: Համերգին իրենց մասնակցութիւնը բերին Նաթալի Աբոքեան` տուտուկ եւ Ռիթա Աստիկեան` ջութակ:
Համերգի աւարտին տեղի ունեցաւ Նոր տարուան առաջին Անդաստանի կարգը հանդիսապետութեամբ Լիբանանի հայոց թեմի քարոզիչ Անանիա ծ. վրդ. Գուճանեանի: Համերգի եզրափակիչ բաժինով Անանիա ծ. վրդ. Գուճանեան ուղղեց իր սրտի խօսքը:
ՀԱՄԱԶԳԱՅԻՆԻ ԱՌՑԱՆՑ ԲԵՄԻ ՄԵԿՆԱՐԿ – www.h-pem.com
Համազգայինի առցանց բեմին թիրախն է հասնիլ սփիւռքահայ համայնքներուն, կապ եւ լեզու ստեղծել՝ յարաբերելու համար հայերէնէն, հայկականէն եւ հայութենէն հեռացող բազմութիւններուն հետ, մասնաւորաբար՝ նոր սերունդներուն հետ, զանոնք հայ մշակոյթին եւ հայութեան երթին մօտեցնելու հեռանկարով։
Առցանց բեմը կը միտի զարգացնել եւ ամրացնել սփիւռքահայ երիտասարդութիւն – հայրենիք կապը, ինչպէս նաեւ հայկական օճախներու եւ հայրենիքի երիտասարդութեան պիտի ընձեռէ կապի եւ հաղորդակցութեան միջոցներ: 
Նշուած նպատակները պիտի իրագործուին, մասնակցողական եւ յստակ թիրախի նպատակաուղղուած ոճով, արհեստավարժ մակարդակի ձգտումով, հայ մշակոյթը եւ ստեղծագործ հայ տիպարները արժեւորելով համամարդկային եւ համաշխարհային մշակոյթի պարունակին մէջ։
Իբրեւ գլխաւոր լեզու անգլերէնի գործածութիւնը անխուսափելի կարիք է։ Պիտի հաղորդակցինք շատերուն հասկնալի անգլերէնով, որպէսզի զանոնք մօտեցնենք հայ մշակոյթին եւ հայութեան:
Բեմին առաքելութիւններէն մէկը կը մնայ հայերէնը տարածել իբրեւ հաճելի եւ բոլորին կողմէ գործածելի լեզու։
H-Pem-ը պիտի ձգտի.
H-Pem-ը համահայկական ձեռնարկ է։
Համազգայինը նախաձեռնած է այս դժուար բայց կենսական գործին՝ գիտակցելով անոր անյետաձգելի պահանջին, այն համոզումով, թէ գոյութիւն ունի ձուլումի ենթակայ սերունդներուն եւ հայկական արմատներու գիտակցութեամբ գոյատեւող սերունդներուն միջեւ սփիւռքահայերու խաւ մը, որուն միջոցով կարելի պիտի ըլլայ աստիճանաբար հասնիլ հայութենէ հեռացող զանգուածներուն։
Բեմին աշխարհատարած հասողութեան ձգտումը եւ առաքելութեան կարեւորութիւնը մեզի կը ներշնչէ խանդավառութիւնը կառուցելու բազմաշերտ, եւ ընկալելի բեմ մը, որ դառնայ սկիզբը մշակութային վերազարթօնքի մը, մասնաւորաբար Սփիւռքի մէջ, ուր ազգային ինքնութեան կորուստը սուր կերպով կը զգացնէ մշակութային վերածնունդի անհրաժեշտութիւնը։
Ձեզ կը հրաւիրենք դառնալու h-pem‑ի հաւաքականութեան անդամները, զայն տարածելու՝ ընտանեկան, բարեկամական եւ միութենական շրջանակներու մէջ, ինչպէս նաեւ՝ ընկերային ցանցերու վրայ, օգտագործելով հետեւեալ հասցէները։
Նիւ Ճըրզիի «Համազգային»-ի «Լեւոն Շանթ» թատերախումբը
«Համազգային»-ի Նիւ Ճըրզիի մասնաճիւղը, մերթ ընդ մերթ թատերական ներկայացումներով հանդէս եկած էր, սակայն չէր կրցած ունենալ թատերախումբ մը, որ հետեւողական ելոյթներ հրամցնէ գաղութին։
Վերջին փորձը` Ատրիանա Սեւան Նիքըլզի «Գիշեր Երզնկայի Վրայ» գործի ներկայացումը ներգրաւեց հանդիսատեսը։
Մասնաճիւղի 2018-ի ընդհանուր անդամական ժողովը որոշեց հետեւողական ելոյթներով եւ նոր բեմադրութիւններով հիմը դնել թատերախումբի մը:
Առ այդ վարչութիւնը կազմեց յատուկ յանձնախումբ։ 
Հրաւիրուեցաւ արհեստավարժ բեմադրիչ մը, որուն շուրջ հաւաքուեցան թատերական փորձառութիւն ունեցող խումբ մը նուիրեալներ։
Այսպէս կեանքի կոչուած է, մեծանուն թատերագիր Լեւոն Շանթի անունը կրող Նիւ Ճըրզիի «Համազգային»-ի թատերախումբը, որուն բեմադրիչն ու գեղարուեստական ղեկավարն է Վարդան Գառնիկի Յովհաննիսեանը:
Անդրանիկ ելոյթին համար, ընտրուած են երկու կատակերգութիւններ։ 
Առաջինը` Գէորգ Յարութիւնեանի «Շրթներկ թիւ 4» գործն է, որ վաթսունականներուն, Երեւանի մէջ նկարահանուած է նաեւ իբրեւ ժապաւէն, իսկ երկրորդը՝ Պոլսոյ մէջ, 1880-ականներուն հրապարակուող «Լոյս» պարբերաթերթին մէջ տպուած, Յակոբ Պարոնեանի երգիծական յօդուածներով պատրաստուած «Վալսին վեցերորդ ոտքը…» գործն է, որուն մշակման հեղինակն է նոյնինքն բեմադրիչ Վարդան Յովհաննիսեանը:
Յառաջիկայ ամիսներուն, թատերախումբը արդէն իսկ ծրագրած է բեմ բարձրանալ նոր բեմադրութիւններով:
Յոյսով ենք, որ նորաստեղծ «Լեւոն Շանթ» թատերախումբը յաջողութեամբ պիտի շարունակէ իր աշխատանքները եւ երիտասարդութեան մօտ ստեղծէ խանդավառութիւն եւ հետաքրքրութիւն։
«Համազգային» Հայ Կրթական եւ Մշակութաին Միութեան Նիւ Ճըրզիի վարչութիւն
Համազգայինի «Ամառնային Ծրագիր 2»-ի եզրափակիչ հանդէս (Լիբանան)
Հովանաւորութեամբ Համազգայինի Լիբանանի Շրջանային վարչութեան, ներկայութեամբ Համազգայինի Լիբանանի Շրջանային վարչութեան անդամներուն, մասնագիտացած մասնաճիւղերու ատենապետներուն, Համազգայինի «Բ. Կանաչեան» երաժշտանոցի տնօրէն խորհուրդին, ամառնային ծրագիրի յանձնախումբին եւ ծնողներուն, Չորեքշաբթի, 17 Օգոստոս 2022-ին, երեկոյեան ժամը 6:00-ին Համազգայինի «Լեւոն Շանթ» կեդրոնի «Արմէնեան» սրահին մէջ տեղի ունեցաւ «Ամառնային ծրագիր 2»-ի եզրափակիչ հանդէսը, որուն ընթացքին ծնողները ապրեցան ուրախութեան ու բերկրանքի պահեր` ականատես ըլլալով աշակերտներուն պատրաստած խնամուած յայտագիրին եւ ձեռք բերած նորութիւններուն:
Համազգայինի «ԼԵՒՈՆ ՇԱՆԹ» թատրերգութեան մրցանակաբաշխութիւն (Հայաստան)
17 Յուլիս 2013-ին, Հայաստանի թատերական գործիչներու միութեան դահլիճին մէջ տեղի ունեցաւ Համազգային հայ կրթական եւ մշակութային միութեան «Լեւոն Շանթ» թատրերգութեան մրցանակաբաշխութեան արդիւնքներուն ամփոփումն ու մրցանակներու արժանացած թատերական ստեղծագործութիւններու հեղինակներու պարգեւատրման արարողութիւնը:
2013 տարեսկիզբին յայտարարուած «Լեւոն Շանթ» թատրերգութեան մրցանակաբաշխութիւնը ժամանակակից հայ թատրերգութիւնը խթանելու, ժանրին մէջ ստեղծագործող նոր անուններ, թատրերգութեան ժամանակակից ուղղութիւններ բացայայտելու, հայ թատերարուեստի լաւագոյն աւանդոյթները զարգացնելու նպատակն ունէր:
Մրցոյթին մասնակցած էին 51 հեղինակներ՝ Հայաստանէն, Արցախէն եւ սփիւռքէն:
Առաջին մրցանակին արժանացաւ` Գուրգէն Խանջեանի «Արտաւազդ-Շիդար» թատերական երկը:
Երկրորդ մրցանակին` Սամուէլ Խալաթեանի «Գնացքի երկու տոմս» թատերական երկը:
Երրորդ մրցանակին` Արմէն Ճգնաւորեանի «Այլաստուածային կատակ» թատերական երկը:
Խրախուսական մրցանակներ տրուեցան՝ Հրաչ Բեգլարեանի «Ես, Մանուէլը, համակարգիչը», ՅուշիկՂազարեանի ( Սիրիա ), «Վաճառականներ» թատերական երկերուն:
Մրցանակաբաշխութեան ներկայացուած 12 լաւագոյն թատերական երկերը կը հրատարակուին առանձին ժողովածուով, իսկ առաջին մրցանակին արժանացած երկը կը բեմադրուի «Համազգային»ի աջակցութեամբ:
Համազգայնական անդրադարձ (Յունաստան)
Շրջանային Վարչութիւնը իր Երգի, Պարի եւ Երաժշտանոցի միաւորներուն շարքին կազմեց Թատերական միաւորը եւ առաջին անգամ ըլլալով՝ Լուսանկարչական միաւորը։
Թատերական միաւոր
Թատրոնը բեմի եւ ժողովրդային փիլիոսփայութեան ամէնէն հարազատ դրսեւորումն է։
Թատրոնի ճամբով արտայայտուելու արուեստը հոգեկան ներքին պահանջէ մը աւելի՝ դաստիարակչական, այլեւ ստեղծագործական միջոց մըն է, ուր շարունակաբար կը հանդիպին եւ զիրար կը լրացնեն լեզուն, գրականութիւնը, վէպը, վիպապաշտութիւնը, կեանքը, քննադատութիւնը եւ մարդկային հաղորդակցութիւնը։
Համազգայինի Թատերական Միաւորի կորիզը կը բաղկանայ տասնեակ մը հին ընկեր¬ընկերուհիներէ, որոնք համախմբուած են Շրջանային Վարչութեան շուրջ, ամուր հիմը դնելու համար յունահայ կեանքի ապագայ թատերական ծրագրումներու գործունէութեան։
Համախմբային այս աշխատանքին համադրողի ու բեմադրիչի գլխաւոր պատասխանատուութիւնը կը ծանրանայ Ալեքսի Սարիեանի եւ իր փորձառու գործակիցներուն վրայ։ 
Թատերախումբը պիտի ծրագրէ իր աշխատանքները, նկատի ունենալով նաեւ Հայոց Ցեղասպանութեան 100ամեակի նշանակալից պարագան՝ համադրելով իր ծրագրումները այս յոյժ կարեւոր թուականի ընդհանուր մթնոլորտին հետ։
Համազգայինի «Լիւսի Թիւթիւնճեան» ցուցասրահի մասնակցութիւնը «Պէյրութ Արթ Ֆեր»-ին (Լիբանան)
«Ազդակ» օրաթերթ.- Կազմակերպութեամբ «Պէյրութ Արթ Ֆեր»-ին, 21 Սեպտեմբեր 2017-ին, երեկոյեան ժամը 6:00-ին, «Պիել»-ի մէջ տեղի ունեցաւ այս տարուան «Պէյրութ Արթ Ֆեր» ցուցահանդէսին բացումը:
Այս տարի «Պէյրութ Արթ Ֆեր»-ին մասնակցեցան 23 երկիրներէ 51 ցուցասրահներ եւ մեծ թիւով արուեստագէտներ:
Համազգայինի «Լիւսի Թիւթիւնճեան» ցուցասրահը 5-րդ տարին ըլլալով մասնակցեցաւ «Պէյրութ Արթ Ֆեր»-ին եւ ներկայացուց Միսաք Թերզեանի, Կիւլէն Տէր Պօղոսեանի, Ռիթա Հասուանիի, Ղասսան Օուէյսի եւ Մարալ Տէր Պօղոսեանի գործերը:
Արդի կերպարուեստի եւ գեղանկարչութեան զանազան դպրոցներու ստեղծագործական արտայայտութիւններ իրենց դրոշմը դրած էին ցուցահանդէսին վրայ:
Պէտք է նշել, որ Համազգայինի տաղաւարը ստեղծեց լայն հետաքրքրութիւն եւ արժանացաւ այցելուներու գնահատանքին:
«Պէյրութ Արթ Ֆեր» ցուցահանդէսի տեւողութիւնն էր 21-24 Սեպտեմբեր 2017:
Համազգայինի Լիւսի Թիւթիւնճեան Արուեստի Ֆոնտ միջդպրոցական գծագրական մրցանք (Լիբանան)
Համազգայինի «Լիւսի Թիւթիւնճեան» ցուցասրահին կից հաստատուած «Լիւսի Թիւթիւնճեան» արուեստի ֆոնտի միջդպրոցական գծագրական մրցանքը տեղի ունեցաւ Շաբաթ, 4 Դեկտեմբեր 2021-ին:
Ֆոնտը հիմնուած է ի յիշատակ Համազգայինի ցուցասրահի բարերար ու արուեստագէտ Լիւսի Թիւթիւնճեանի եւ կը վայելէ հանգուցեալ բարերարուհիին ընտանիքին հովանաւորութիւնը:
Այս մրցանքը ֆոնտի անդրանիկ նախաձեռնութիւնն էր:
Մրցանքին մասնակցեցան լիբանանահայ միջնակարգ եւ երկրորդական կարգերու աշակերտները:
Աշակերտները մեծ խանդավառութեամբ եւ բծախնդրութեամբ երկու փուլով` միջնակարգ` ժամը 10:00-12:00, եւ երկրորդական` ժամը 12:00-2:00, կատարեցին իրենց աշխատանքը:
Համազգայինի «Լիւսի Թիւթիւնճեան» ցուցասրահին մասնակցութիւնը «Արաբ Արթ Ֆեր»-ին
«Ազդակ» օրաթերթ.- Կազմակերպութեամբ «Արաբ Արթ Ֆեր»-ին, Ուրբաթ, 12 Յուլիս 2019-ին, երեկոյեան ժամը 5:00-ին, «Մոնրօ» պանդոկին մէջ տեղի ունեցաւ Միջին Արեւելքի մէջ առաջին արաբական արուեստի ցուցահանդէսին բացումը, որուն նպատակն է աջակցիլ արուեստի շուկային եւ արուեստը հասանելի դարձնել բոլորին:
Համազգայինի «Լիւսի Թիւթիւնճեան» ցուցասրահը մասնակցեցաւ «Արաբ Արթ Ֆեր»-ին եւ ներկայացուց հայրենի արուեստագէտներ Քարլոս Սայատեանի, Աշոտ Յարութիւնեանի, Գայ Ղազանչեանի եւ Կակոյի գործերը:
«Արաբ Արթ Ֆեր»-ի ցուցահանդէսը շարունակուեցաւ մինչեւ Կիրակի, 14 Յուլիս 2019:
Մարսէյի Համազգայինի Ճեմարանը մեծ շուքով կատարեց նոր շէնքի հիմնարկէքը
Շաբաթ, 22 Հոկտեմբերը պատմական օր էր Համազգայինի աշխարհասփիւռ ընտանիքին ու միաժամանակ Մարսէյի Համազգայինի Ճեմարանին համար:
Արդարեւ, բարձրաստիճան` կառավարական, կղերական, կուսակցական, միութենական ու կրթական ներկայացուցիչներու, բարերարներու ու բարեկամներու ներկայութեան հիմը դրուեցաւ Մարսէյի Համազգայինի Ճեմարանի երկրորդ շէնքին, որպէսզի կարելի ըլլայ ընդառաջել այն մեծ թիւով աշակերտներու դիմումներուն, որոնք կը փափաքին իրենց ուսումը ստանալ այս երկլեզու օճախին մէջ` միաժամանակ կերտելով իրենց ինքնութիւնը իբրեւ մարդ եւ յատկապէս` իբրեւ հայ մարդ:
Հանդիսութիւնը սկիզբ առաւ Մարսէյի Համազգայինի բակին մէջ, ուր Ֆրանսայի, Հայաստանի Հանրապետութեան ու Ճեմարանի քայլերգներու ունկնդրութենէ ետք հիմնարկէքի կրօնական արարողակարգը կատարեցին` Ֆրանսայի հայոց թեմի առաջնորդ Գրիգոր ծ. վրդ. Խաչատուրեան, Շահան արք. Սարգիսեան եւ Մարսէյի Ս. Գրիգոր Լուսաւորիչ եկեղեցւոյ հովիւ Արշէն քհնյ. Մովսէսեան:
Համազգայինի Կեդրոնական վարչութեան ատենապետ Զաքար Քէշիշեան յաջորդաբար հրաւիրեց ներկայացուցիչները, որպէսզի հարազատ վայրերէ բերուած մէկական սրուակ հող աւելցնեն Մարսէյի Ճեմարանի հիմնաքարին, խորհրդանշականօրէն շաղախելով հայրենիքն ու սփիւռքը, անցեալն ու ներկան, եւ Համազգայինի աշխարհասփիւռ կառոյցները: Ուստի Մարսէյի Համազգայինի Ճեմարանի տնօրէն` Շաքէ Ժամկոչեան` Հայաստանէն, Մարսէյի Համազգայինի ճեմարանի վարչութեան ատենապետ Ժիլպեր Մարքոյեան` Արցախէն, Համազգայինի տարիներու Կեդրոնական վարչութեան նախկին ատենապետ, այժմ ՀՅԴ Բիւրոյի անդամ Մկրտիչ Մկրտիչեան` Պէյրութի Նշան Փալանճեան Ճեմարանի մայր կառոյցէն, Համազգայինի Կեդրոնական վարչութեան փոխատենապետ Թամար Տէր Պետրոսեան` Գասպար Իփէքեանի շիրիմէն, Համազգայինի Կեդրոնական վարչութեան անդամ եւ Եւրոպայի ներկայացուցիչ դոկտ. Յասմիկ Շահինեան` Նիկոլ Աղբալեանի շիրիմէն, Լեւոն Շանթի թոռնուհի` Սիւզան (Շուշան) Սեղբոսեան Շանթ Կահերի` Լեւոն Շանթի շիրիմէն, Մ. եւ Հ. Արսլանեան Ճեմարանի տնօրէն դոկտ. Փաուլա Եղիայեան` Լիբանանի «Արսլանեան» Ճեմարանէն, Իսի Լէ Մուլինոյի «Համազգային-Թարգմանչաց» վարժարանի վարչութեան ատենապետ Թադէ Կարապետեան` «Համազգային -Թարգմանչաց» վարժարանէն բերուած հողերով աւելի եւս ամրացուցին Մարսէյի Համազգայինի Ճեմարանի երկրորդ շէնքի շաղախը:
Սրուակի մը մէջ տեղադրուած հիմնագիրը եւս զետեղուեցաւ նոր շէնքի հիմերուն տակ:
ՀԱՄԱԶԳԱՅԻՆԻ ՄԱՐԻ ՊԱՊԻԿԵԱՆ ԿՐԹԱԿԱՆ ՀԻՄՆԱԴՐԱՄ
Համազգային հայ կրթական եւ մշակութային միութեան Կեդրոնական վարչութիւնը այսու կը յայտարարէ «Համազգայինի Մարի Պապիկեան Կրթական Հիմնադրամ»ի ստեղծումը, նախաձեռնութեամբ Պապիկեան ընտանիքին, որոնք ի յիշատակ իրենց մօր եւ մեծ մօր՝ Մարի Ֆիլհաննէսեան-Պապիկեանի եւ ի պատիւ իր տարիներու ծառայութեան եւ վաստակին, ինչպէս եւ հայոց լեզուի եւ մշակոյթի ուսուցման մարզերէն ներս իր ձգած ժառանգութեան, հիմնած են յատուկ կրթական հիմնադրամ մը, «Համազգայինի Մարի Պապիկեան Կրթական Հիմնադրամ» անունով:
Հիմնադրամին նպատակն է շարունակել հանգուցեալ Մարի Պապիկեանի կտակը` պահպանելով հայոց լեզուն եւ ժառանգութիւնը եւ զարգացնելով հայ մշակոյթը հետեւեալ միջոցներով.
Վերոյիշեալ ծրագիրներու նիւթական նպաստներու բաշխումը կը կատարուի հետեւեալ առաջնահերթութեամբ եւ նշուած համապատասխան տարեկան գումարներով.
«Համազգայինի Մարի Պապիկեան Կրթական Հիմնադրամ»ի գործունէութիւնը կ՚իրականացուի համապատասխան Համազգայինի հայ կրթական եւ մշակութային հիմնադրամի նպատակներուն, կանոններուն եւ պարտաւորութիւններուն:
Աւելին, «Համազգայինի Մարի Պապիկեան Կրթական Հիմնադրամ»ը կը կառավարուի Հիմնադրամի Հոգաբարձու մարմնի միջոցաւ, որ կազմուած կ՚ըլլայ հինգ (5) անդամներէ՝ երեքը (3) նշանակուած Համազգայինի Կեդրոնական Վարչութեան կողմէ, իսկ երկուքը (2)՝ Պապիկեան ընտանիքի կողմէ: 
Հոգաբարձու մարմինը կը կայացնէ հիմնադրամի հետ առնչուող անհրաժեշտ որոշումները եւ կը վերահսկէ անոր տարեկան գործունէութեան:
Համազգային Հայ Կրթական եւ Մշակութային Միութեան
Կեդրոնական Վարչութիւն
26 Մայիս 2022, Երեւան
ՀԱՂՈՐԴԱԳՐՈՒԹԻՒՆ
Համազգայինի Հիւսիսային Ամերիկայի Արեւելեան, Արեւմտեան եւ Գանատայի Շրջանային վարչութիւններու ԺԲ. Եռակողմանի ժողովը տեղի ունեցաւ Շաբաթ, 5 Դեկտեմբեր 2020-ին, կ.ե. ժամը 1:00-4:30, առցանց դրութեամբ։ 
Ժողովին կը մասնակցէին Կեդրոնական վարչութեան Հիւսիսային Ամերիկայի չորս ընկերները, Արեւելեան Ամերիկայի Շրջանային վարչութենէն՝ հինգ, Արեւմտեան Ամերիկայի Շրջանային վարչութենէն՝ ութ եւ Գանատայի Շրջանային վարչութենէն հինգ ընկեր-ընկերուհիներ։
Առաջին հերթին, երեք շրջանային վարչութիւնները զեկուցեցին վերջին տասներկու ամիսներուն իրենց նախաձեռնած նոր ծրագիրներուն մասին, որոնք համավարակի պայմաններուն մէջ ներկայացուած են առցանց դրութեամբ։
Այդ ծրագիրներէն յատկապէս նշելի են Արեւմտեան Ամերիկայի Հարթակ հաղորդումները, Արեւելեան Ամերիկայի Փեթակ աշխատանոցները եւ Գանատայի խօսակցական հայերէնի ուսուցման ծրագիրը։
Օրակարգի յաջորդ հարցն էր երեք Շրջանային վարչութիւններու միատեղ կազմակերպութեամբ վեց տարիներէ ի վեր գործող ArtLinks երիտասարդական հաւաքը, որ 2020-ին կայացաւ առցանց ձեւաչափով։
Քննուեցան այս հաւաքի շարունակականութիւնը ապահովելու շարք մը կազմակերպական եւ տնտեսական խնդիրներ։
Ժողովը որոշեց ըստ կարելիութեան՝ 2021-ի հաւաքը կազմակերպել ֆիզիքական ներկայութեամբ Գալիֆորնիոյ մէջ, 2022-ին՝ Արեւելեան Ամերիկայի, իսկ 2023-ին Գանատայի մէջ։
Ապա ժողովը քննեց երեք շրջաններու միջեւ ձեռնարկներու փոխանակումի, հաղորդակցական կապերու ուժեղացման եւ կառավարական կամ հանրային հաստատութիւններէ նպաստներ ստանալու կարելիութիւններու հարցերը։
Այս խնդիրներուն բարւոք լուծումներ տալու առաջադրութեամբ ժողովը յանգեցաւ համապատասխան որոշումներու։
Վերջապէս, ժողովը անդրադարձաւ Կեդրոնական վարչութեան նախաձեռնութեամբ Հայաստանի եւ Արցախի մէջ գործող Արցախի մանուկներ ծրագրին, որ կը միտի հոգալ պատերազմի արհաւիրքը ապրած Արցախի մանուկներուն կրթական, մշակութային եւ հոգեբանական կարիքները, այդպիսով նպաստելու համար անոնց հոգեկան ու մտաւոր առղջութեան։
Երեք Շրջանային վարչութիւնները յանձնառու եղան յաջորդ մի քանի ամիսներուն ապահովելու այդ ծրագրի իրականացման հարկաւոր նիւթական միջոցները։
Վերջապէս, ժողովը վերահաստատեց ԱՄՆի եւ Գանատայի տարածքին Համազգայինի գործունէութիւնը աշխոյժ պահելու՝ այլեւ տարածելու կարեւորութիւնը, ու ճշդեց այդ գծով Շրջանային վարչութիւններու առաջնահերթութիւնները։
9 Դեկտեմբեր 2020 
ԱՄՆի Արեւելեան շրջանի Շրջանային վարչութիւն
ԱՄՆի Արեւմտեան շրջանի Շրջանային վարչութիւն
Գանատայի Շրջանային վարչութիւն
«Համազգային»ի մանկամսուրի բացման տօնակատարութիւնը (ԱՄՆ)
Շաբաթ, 15 Հոկտեմբեր 2016-ին, տեղի ունեցաւ Համազգայինի Արեւելեան Շրջանային Վարչութեան հովանաւորութեամբ գործող «Merry-Go-Round» մանկամսուրին (Թինէք, Նիւ Ճըրզի) պաշտօնական բացումը։
Մանկամսուրը կը ծառայէ տեղւոյն համայնքին, նպատակ ունենալով նիւթական միջոցներ ապահովել Համազգայինին։
Բացումը հովանաւորեց Թեմիս Առաջնորդ Օշական Արք. Չօլոյեան, մասնակցութեամբ՝ Նիւ Եորքի Ս. Լուսաւորիչ Մայր եկեղեցւոյ հովիւ Տ. Մեսրոպ Քհն. Լագիսեանի եւ Նիւ Ճըրզիի Սրբց. Վարդանանց Եկեղեցւոյ հովիւ Տ. Յովնան Քհն. Պօզոյեանի։
Բացման ներկայ էին հիւրեր, անձնակազմի անդամներ, հիմնադիրներ, նուիրատուներ, ինչպէս նաեւ հայկական կազմակերպութիւններու ներկայացուցիչներ։
Հոն էին Ուաշինկթընէն Հ.Յ.Դ.-ի Կեդրոնական Կոմիտէի ներկայացուցիչ Յովսէփ Աւագեան, Համազգայինի Կեդրոնական Վարչութեան ներկայացուցիչ Հրայր Պարոնեան, Նիւ Եորքի Արմէն Գարօ Կոմիտէի ներկայացուցիչ Արմէն Գաբրիէլեան, Ուաշինկթընէն՝ Համազգայինի Շրջանային Վարչութեան նախկին Ատենապետ Տոքթ. Տիգրան Գազանճեան, Հ.Օ.Մ.-ի Արեւելեան Շրջանայինի ներկայացուցիչներ Թալին Տաղլեան, Սանտրա Վարդանեան եւ Սոնիա Պզտիկեան, Համազգայինի Նիւ Եորքի մասնաճիւղի վարչութեան անդամ Տիկին Սօսի եւ Տոքթ. Կրէկ Գազանճեանները, Հ.Մ.Ը.Մ.-ի Շրջանային Վարչութեան ներկայացուցիչներ, Ֆիլատելֆիայի Համազգայինի ներկայացուցիչներ՝ Լենա Օհաննէսեան եւ Քարի Ղեզարեան:
Լոս Անճելըսէն ներկայ էին դերասան-բեմադրիչ Վահիկ Փիրհամզէի եւ դերասան, գրող եւ արուեստագէտ Վահէ Պերպէրեան, որոնց ներկայութիւնը մեծապէս գնահատուեցաւ բոլորին կողմէ։
Հանդիսութեան բացումը կատարեց Համազգային Արեւելեան Շրջանային Վարչութեան ատենապետ Արեւիկ Գաբրիէլեանը եւ հրաւիրեց օրուան հանդիսավար՝ Համազգայինի վաղեմի անդամ եւ Նիւ Ճըրզիի մասնաճիւղի Ատենապետ Անի Չաղլասեանը, որ նաեւ այս մանկամսուրի հիմնադիրներէն մէկն է։
Շրջանային Վարչութեան փոխ-ատենապետ Յասմիկ Աբրահամեան իր խօսքով ներկայացուց, թէ ինչպէ՞ս մանկամսուրը հիմնելու գաղափարը ծնունդ առած էր պարզ ընկերային զրոյցի մը ընթացքին, ուր կը քննարկուէր Համազգայինը նիւթապէս ինքնաբաւ դարձնելու հարցը։
Երազով մը սկսած այս գաղափարը երկու տարի ետք արդէն դարձած էր իրականութիւն, շնորհիւ հիմնադիրներուն եւ նուիրատուներուն հաւատքին ու յարատեւ աշխատանքին։
Համազգայինի արտասանական ցերեկոյթը ի յարգանս՝ հայ մայրերուն (Գանատա)
Ներշնչուած՝ Ն.Ս.Օ.Տ.Տ. Արամ Ա. Վեհափառ Հայրապետի 2013-ը «Հայ մօր տարի» հռչակող Հայրապետական Գիրէն, կը կազմակերպուի Համազգայինի Արտասանական Ցերեկոյթը՝ նուիրուած հայ մայրերուն։
Ձեռնարկը կը հովանաւորէ գրող ու ասմունքող՝ Տիկ. Ազնիւ Թորոսեան, որ գաղութս ժամանած է Լիբանանէն։
Շաբաթ, 30 Նոյեմբեր 2013-ի յետմիջօրէի ժամը 3-ին, Հայ Երիտասարդական Կեդրոնի «Համազգային» թատերասրահ հաւաքուած են փոքրիկներ ու պատանիներ, ծնողներ, այնքան հպարտ՝ մեծ մայրեր ու մեծ հայրեր ու վերջապէս՝ խումբ մը հաւատաւոր գրասէրներ։
Բեմին ձախ կողմը, եռոտանիի մը վրայ զետեղուած է Բիւզանդ Կոճամանեանի մայր ու զաւակ խորհրդանշող արուեստի գործը. կողքին՝ կլոր սեղանի մը վրայ փունջ մը կարմրաւուն ծաղիկներ ու երկու բարձրախօս՝ բեմի կեդրոնը։
Հանդիսավարներն են Համազգայինի Գլաձոր մասնաճիւղի գրական յանձնախումբէն՝ Մեղեդի Մնացականեանն ու Վարագ Պապեանը։
Յովհաննէս Շիրազի «Մայրս» բանաստեղծութիւնը փոխադարձաբար ասմունքելով, Մեղեդի ու Վարագ կը յառաջանան բեմի կեդրոնը բարի գալուստ մաղթելու ներկաներուն։
Մեղեդի իր խօսքին մէջ կ՚ըսէ.- Մեր բանաստեղծներուն գրած անթիւ տողերէն պարզ է որ մեր ողջ պատմութեան սկիզբէն եւ բնազդաբար, հայ մայրը հայ ժողովուրդին համար ո՛չ միայն դարձած է տիպար մայր` իր կեանքին մէջ ցոլացնելով հոգեւոր, բարոյական ու ազգային արժէքները, ո՛չ միայն եղած է ընտանիքին ամրակուռ սիւնն ու իր զաւակներուն նուիրեալ դաստիարակը, այլ՝ մեր պատմութեան ամենէն ճակատագրական պահերուն, իր օրինակելի կեցուածքով, անհուն զոհողութեամբ, ինչպէս նաեւ մեր պատմութեան մութ ժամանակներուն բերած իր մասնակցութեամբ, եղած է բարձրագոյն աստիճանի յարգանքի արժանի անձ մը։
Վարագ կը յիշեցնէ.- այսօրուան ներկայացումը մրցոյթ չէ, այլ՝ բանաստեղծութիւնն ու ասմունքը սիրողներ, շնորհալիներ, մէկտեղուելով նոյն յարկին տակ՝ պիտի ներկայացնեն փունջ մը քերթուածներ։ 
Կ՚աւելցնէ.- Մեր մաղթանքը պիտի ըլլայ որ այս պատանիները շարունակեն սիրել մայրենի լեզուն եւ բանաստեղծութիւնը, ապագային դառնալով տաղանդաւոր ասմունքողներ։
Թիւով երեսունէ աւելի մասնակցողները, նախակրթարանի 2-րդ դասարանէն մինչեւ երկրորդական բաժնի աւարտական կարգի աշակերտներ են։ 
Ներկայացումները ծայր կ՚առնեն Ազնիւ Թորոսեանի «Մօրս յիշատակին» բանաստեղծութեամբ, զոր կ՚արտասանէ Սասուն Մարկարոսեան. կը յաջորդէ բոլորիս ծանօթ ու սիրելի՝ Պարոյր Սեւակի «Մօր ձեռքերը» զոր կ՚արտասանէ Իզապէլ Ակոբ. Սիլվա Կապուտիկեանի «Մայրիկիս»ը, մեկնաբանութեամբ՝ Սառա Պայրագտարեանի, նաեւ՝ Հայկ Մարտոյեանի. Աւետիք Իսահակեանի «Մայրիկիս» բանաստեղծութիւնը՝ Անահիտ Յակոբեանի շուրթերէն. Ժագ Յակոբեանի «Ծաղկեփունջ»ը՝ Դանիէլ Չէրքէզեանի մեկնաբանութեամբ. դպրոցական օրերէն մեզ յուզած՝ Յովհաննէս Շիրազի «Կշեռք»ը՝ Դաւիթ Բարսամեանի, Նանար Չիլինկիրեանի, Թերեզա Մարտիրոսեանի, Տեսիլ Սաղտըճեանի, Գարոլին Շահվերտեանի, Զարեհ Մարգարեանի, Միքայէլ Պօղոսեանի նաեւ Վազգէն Այվազեանի արտասանութեամբ. դարձեալ Շիրազէն՝ «Գտայ» սրտառուչ բանաստեղծութիւնը՝ Անի Խաչատրեանի մեկնաբանութեամբ. Եղիշէ Չարենցի «Մօրս համար գազէլ» բանաստեղծութիւնը՝ Էրիք Պետրոսեանի ու Կապրիէլա Պաթիկեանի կողմէ մատուցուած. Համաստեղի «Մայր իմ անոյշ»ը՝ Մելինա Գալթակեանի, Մարիա Բարսամեանի, նաեւ՝ Շահան Թերզեանի շուրթերէն. դարձեալ Սիլվա Կապուտիկեանէն՝ «Մայրս» բանաստեղծութիւնը Թիթեռ Քարկոցեանի կողմէ մատուցուած. Մուշեղ Իշխանի այնքան հարազատ՝ «Հայ մամիկին աղօթքը»՝ Դանիէլ Մովսէսեանի, Լարա Յովակիմեանի, Նազելի Հախվերտեանի, Մարալ Տէր Օհանի, նաեւ՝ Վանի Եագուպեանի մեկնաբանութեամբ. Սմբատ Շահազիզէն՝ «Երազ»ը, Րաֆֆի Գըլըպոզեանի մեկնաբանութեամբ. Գեղամ Սարեանի «Մայրիկիս»ը Լարա Տէմիրճեանի եւ Նանսի Սապունճեանի կողմէ ու դարձեալ Յովհաննէս Շիրազի «Մայրս», Մուշեղ Իշխանի «Հայ մամիկին աղօթքը» եւ Վահագն Դաւթեանի «Մայր իմ մայր»ը կ՚արտասանեն Մայքլ Պոյաճեան, Գրիգոր Այնթապլեան, Ալէն Չիլինկիրեան, Լենա Տարագճեան, Նիկոլ Եագուպեան։
Ապա Մեղեդի Մնացականեան բեմ կը հրաւիրէ Համազգայինի Գանատայի Շրջանային վարչութեան կազմակերպած Գրական Մրցոյթի պատանիներու բաժնի Ա. մրցանակակիր՝ Արեն Մնացականեան, որ արտասանէ իր գրած բանաստեղծութիւնը՝ «Մայր»։
Մեղեդի Մնացականեան շնորհակալութիւն կը յայտնէ բոլոր մասնակցողներուն ու իրենց ուսուցիչներուն. կը յայտարարէ որ գրական յանձնախումբի ապագայ ծրագիրներուն մաս պիտի կազմէ ասմունքի աշխատանոցի մը հիմնադրութիւնը, որ անկասկած պիտի սատարէ ապագային որակաւոր ասմունքներով մեր բեմերը զարդարելու նպատակին։ Մինչ Մեղեդի բեմ կը հրաւիրէ մասնակցողները, Վարագ արծաթագոյն ու կապոյտ պսպղուն ժապաւէններով հաւաքուած գիրքերով բեռնաւոր՝ բեմ կու գայ, ու այսպէս, հայերէն գիրքերով կը գնահատուին բոլոր աշակերտները։
Գրական յանձնախումբի վարչական ներկայացուցիչ՝ Էօժենի Բարսեղեան շնորհակալութեան խօսք կ՚ուղղէ կազմակերպիչ յանձնախումբին ու կը ներկայացնէ օրուան հովանաւորը։
Ազնիւ Թորոսեան ծնած է Պէյրութ, Լիբանան: Նախնական կրթութիւնը ստացած է ՀԲԸՄ-ի Երուանդ Տէմիրճեան վարժարանէն ներս, որմէ ետք յաճախած է Դարուհի Յակոբեան աղջկանց երկրորդական վարժարանը։
Գրել սկսած է նախակրթարանի գրասեղաններու ետին:
Փոքր տարիքէն սիրած է բեմը, ասմունքած է բանաստեղծական ընտիր քերթուածներ եւ արժանացած պատուոյ առաջին մրցանակներու:
Ամուսնացած է Մելքոն Թորոսեանի հետ. ունեցած են չորս զաւակներ ու ապագային՝ եօթ թոռներ։
Իր բանաստեղծութիւններու առաջին գիրքը հրատարակուած է 2008-ին «Նուռեր» խորագրով:
Իր բանաստեղծութիւնները նաեւ լոյս տեսած են Ազդակ օրաթերթին մէջ։
Էօժենի բեմ կը հրաւիրէ Տիկ. Թորոսեանը շնորհակալութիւն յայտնելու իրեն, իր ազնիւ ժեստին համար. ան նաեւ կը հրաւիրէ Գլաձոր մասնաճիւղի ատենապետ՝ Լորիկ Գաթրճեանը, որպէսզի իբր յուշանուէր՝ գեղանկարչութիւն մը յանձնէ հովանաւորին։
Ապա, Տիկ. Թորոսեան իր սրտաբուխ ասմունքով կը հրապուրէ ներկաները։ Հայր Մեղրիկ Ծայրագոյն Վարդապետ Բարիքեան, Պահպանիչով կը փակէ Ցերեկոյթը։
Թամար Տօնապետեան-Գուզուեան
Համազգային Մշակութային Միութեան Օշական մասնաճիւղի 14-րդ ընդհանուր ժողով (Կիպրոս)
Համազգային Մշակութային Միութեան Օշական մասնաճիւղը իր 14-րդ ընդհանուր ժողովը գումարեց 26 Յունիս 2013-ի երեկոյեան ժամը 7:00-ին:
Նորընտիր վարչութիւնը իր առաջին նիստը գումարեց Չորեքշաբթի, 3 Յուլիս 2013-ին եւ ընտրեց իր դիւանը հետեւեալ պատկերով.-
Շուշիկ Պագալեան՝ ատենապետուհի Մատլէն Մակարեան՝ ատենադպրուհի Արամ Դաւիթեան՝ գանձապահ Մարի Լուիզ Այնէճեան, Հաբէթ Թուլումճեան, Նաթաշա Թաւուգճեան, Հրայր Ղազարեան՝ խորհրդականներ
Յաջողութիւն կը մաղթենք Վարչութեան աշխատանքներուն:
Ամավերջի հանդէս եւ վկայականաց բաշխում` Համազգայինի «Բարսեղ Կանաչեան» երաժշտանոցի 7-րդ եւ 10-րդ դասարաններու աշակերտներուն (Լիբանան)
Հովանաւորութեամբ Համազգայինի Լիբանանի Շրջանային վարչութեան, կազմակերպութեամբ Համազգայինի գեղարուեստի դպրոցներու խնամակալութեան եւ Համազգայինի «Բարսեղ Կանաչեան» երաժշտական քոլեճին, Ուրբաթ, 18 Դեկտեմբեր 2020-ին, երեկոյեան ժամը 8:00-ին, Համազգայինի «Լեւոն Շանթ» կեդրոնի «Գէորգ եւ Հերմինէ Արմէնեան» սրահին մէջ տեղի ունեցաւ 2019-2020 կրթական տարեշրջանի 7-րդ եւ 10-րդ դասարաններու աշակերտներու ամավերջի հանդէսը եւ վկայականաց բաշխումը:
Լիբանանի եւ Հայաստանի քայլերգներուն ունկնդրութենէն ետք խօսք առաւ Համազգայինի գեղարուեստի դպրոցներու տնօրէն Մարալ Հարպոյեան:
Ան յայտնեց, որ Համազգայինը, հաւատարիմ իր առաքելութեան, կը շարունակէ նաւարկել մշակոյթի ովկիանոսին մէջ, նոյնիսկ ամէնէն դժուարին պայմաններուն մէջ` աւելցնելով, որ 2019-2020 տարեշրջանը դիւրին չէր, եւ բոլորս ապրեցանք ու տակաւին կ՛ապրինք ծանր կացութիւն, յատկապէս «Քորոնա» ժահրին պարտադրած դժուարութիւնները, երկրի տնտեսական տագնապը, 4 Օգոստոսին Պէյրութի նաւահանգիստի պայթումէն ծագած աղէտը, երկրէն գաղթելու հոսանքը:
Ան նկատել տուաւ, որ այս բոլորը «Բաղսեղ Կանաչեան» երաժշտանոցը դրաւ դժուարութիւններու դիմաց, սակայն պատնէշի վրայ պայքարող հայ մշակոյթի պաշտպան Համազգայինը կը շարունակէ իր գործունէութիւնը եւ առաքելութիւնը` հաւատալով, որ մշակոյթը միակ միջոցն է` ապահովելու ապագայ սերունդներու հոգեմտաւոր կայունութիւնն ու հայկական դիմագիծի պահպանումը:
Համազգայինի «Բարսեղ Կանաչեան» երաժշտական քոլեճի 2018-2019 կրթական տարեշրջանի ամավերջի հանդէս ու վկայականաց բաշխում (Լիբանան)
Ուրբաթ, 5 Յուլիս 2019-ին, երեկոյեան ժամը 8:00-ին, Լիբանանի հայոց թեմի առաջնորդ Նարեկ արքեպիսկոպոսի հովանաւորութեամբ, Ազգային առաջնորդարանի «Երջօ Սամուէլեան-Եռագոյն» սրահին մէջ տեղի ունեցան Համազգայինի «Բարսեղ Կանաչեան» երաժշտական քոլեճի 2018-2019 կրթական տարեշրջանի ամակերջի հանդէսն ու վկայականաց բաշխումը:
Հանդիսութիւնը ընթացք առաւ Լիբանանի ու Հայաստանի քայլերգներուն ունկնդրութեամբ, որմէ ետք ողջոյնի խօսքով հանդէս եկաւ Համազգայինի գեղարուեստի դպրոցներու տնօրէն Թամար Սնապեան-Սուրճեան:
Ան ըսաւ, թէ այսօր աւելի քան 35 տարուան վաստակով Լիբանանի միակ հայալեզու երաժշտական հաստատութեան` Համազգայինի «Բարսեղ Կանաչեան» երաժշտական քոլեճի տօնն է:
Տօն է տեսնել քոլեճի շրջանաւարտները բեմին վրայ, տօն է, որովհետեւ անոնք յաջողած են մշակոյթի շուրջ խմբուիլ:
Ան նշեց, որ Համազգայինի կրթօճախը, հաւատարիմ իր առաքելութեան, կը շարունակէ նաւարկել մշակոյթի անծայրածիր ովկիանոսին մէջ` ի գին մեծ զոհողութիւններու:
Տնօրէնութիւն, խնամակալութիւն, Շրջանային վարչութիւն, ուսուցչական կազմ եւ պաշտօնէութիւն կը հաւատան, որ «Բարսեղ Կանաչեան» երաժշտանոցի աշակերտները արժանի են բոլորին անմիջական գուրգուրանքին:
Խօսքի աւարտին ան յայտնեց, որ այսօր հպարտ են շրջանաւարտներու ծնողները եւ երաժշտական քոլեճի անձնակազմը, որոնք կրցած են մղել պատանիները եւ երիտասարդները դէպի արուեստ ու երաժշտութիւն:
Այնուհետեւ Անժելա Պուճիքեան դաշնակով ներկայացուց Շոփենի «Nocturne Op. Posth., No. 21», իսկ Ժորժ Մանուկեան մեկնաբանեց Թոսթիի «Good Bye!» երգը, ապա Նինա-Ռիթա Պէօյիւքեան դաշնակով ներկայացուց Շոփենի «Nocturne Op. 72, No. 1»:
Համազգային Պրազիլի մասնակցութիւնը Սաու Փաուլոյի գաղթականներու տարեկան փառատօնին
3 Յունիս 2019-ին Համազգային Պրազիլ մասնակցեցաւ Սաու Փաուլոյի գաղթականներու տարեկան փառատօնին վեցերորդ անգամ ըլլալով։
41 տարբեր երկիրներէ ներկայացուցիչներ մասնակցած էին այս փառատօնին, ուր երեք օրերու ընթացքին 20 հազարէ աւելի այցելուներ ժամանեցին։ 
Համազգայինը մասնակցեցաւ երկու տաղաւարներով. ճաշի՝ ուր ներկայացուցին հայկական ճաշի տեսակներ եւ արուեստի՝ուր ներկայացուցին Հայաստանէն հասած աւանդական ասեղնագործեր եւ տարբեր տեսակի զարդեղէններ։
Գեղարուեստական յայտագրով ելոյթ ունեցաւ փոքրերու Արեւիկ խումբը եւ Ծիրանին, որ կազմուած է աւելի երեցներէ, ուր ներառուած են նաև բնիկ տեղացիներ, որոնք հետաքրքրութիւն ունին ծանօթանալու հայկական աւանդական պարերու եւ շաբաթական մէկ փորձով կը սորվին հայկական շուրջպարերը։
Այսպիսով Համազգայինը իր Առաքելութիւնը կը կատարէ աշխարհի մէկ տարբեր ծայրամասին մէջ, ուր վառ կը պահէ հայկական մշակոյթը եւ զայն կը փոխանցէ իր սերունդներուն եւ կը ծանօթացնէ լաւագոյնս կերպով օտար ազգերու դառնալով ջահակիրը Հայ Դատի։
Համազգայինի «Նայիրի» եւ «Նանոր» պարախումբերու մասնակցութիւնը Աւանդական պարերու 15-րդ միջազգային փառատօնին (Յունաստան)
Շաբաթ, 13 Յուլիս 2019-ին, Համազգայինի «Նայիրի» եւ «Նանոր» պարախումբերը Ախայիա շրջանի Էղիօ ծովափնեայ քաղաքին մէջ մասնակցեցան Աւանդական պարերու 15-րդ միջազգային փառատօնին։
Իրենց ազգային, աւանդական եւ ժողովրդական պարերով փառատօնին ելոյթ ունեցան նաեւ Պուլկարիոյ, Պրազիլի, Չինաստանի, Կիպրոսի եւ այլ երկիրներու պարախումբեր:
Անգլիոյ Սոֆի իշխանուհիին Լիբանան այցելութեան ծիրին մէջ կազմակերպուած հանդիսութեան մասնակցեցաւ նաեւ Համազգայինը (Լիբանան)
Անգլիոյ Սոֆի իշխանուհին անցեալ շաբաթներուն երկօրեայ այցելութիւն տուաւ Լիբանան` բրիտանացի նախարար Թարեք Ահմատ Լորտ Ուիմպըլտընի հետ, որ Բրիտանիոյ վարչապետին անձնական ներկայացուցիչն է` տագնապալի շրջաններուն մէջ սեռային բռնութեան դէմ պայքարելու եւ տարածելու կրօններու ազատութեան գաղափարը:
Անգլիոյ իշխանուհին Լիբանանի մէջ ունեցաւ աշխատանքային առօրեայ մը, սակայն իր այցելութեան ընթացքին մասնակից դարձաւ Անգլիոյ Էլիզապէթ թագուհիի տարեդարձին նուիրուած ընդունելութեան, որ կազմակերպուած էր Անգլիոյ դեսպանատան կողմէ, եւ որ տեղի ունեցաւ Լիբանանի պետական գրադարանին մէջ:
Հոն ցուցադրուած էին այնպիսի նիւթեր, որոնք լուսարձակի տակ կ՛առնէին Լիբանանի եւ Անգլիոյ անցեալի, ներկայի եւ ապագայի յարաբերութիւնները: 
Յատկանշական էր այն, որ թագուհիին տարեդարձին նուիրուած այս հանդիսութեան ընթացքին ելոյթ ունեցան Համազգայինի «Կարկաչ» եւ «Այգ» երգչախումբերը` խմբավարութեամբ Զաքար Քէշիշեանի եւ դաշնամուրի ընկերակցութեամբ Սիրվարդ Պոյաճեան-Սապունճեանի, որոնք ներկայացուցին Լիբանանի եւ Անգլիոյ քայլերգները:
Իշխանուհին Անգլիոյ թագուհիին անունով խօսք առաւ տարեդարձի ընդունելութեան ընթացքին եւ նշեց, որ Լիբանան յատկանշական դիրք կը գրաւէ` իր այլազանութեամբ, կանգուն մնալու կորովով եւ լայնասրտութեամբ: Ան շեշտեց, որ կը հաւատայ, թէ Լիբանանի եւ Անգլիոյ յարաբերութիւնները զօրաւոր կը մնան ապագային եւ` շատ երկար տարիներ:
Պաշտօնական բաժինի աւարտին իշխանուհին անակնկալօրէն մօտեցաւ Համազգայինի երգչախումբերու անդամներուն եւ նշեց, որ տպաւորուած է անոնց ելոյթէն, զրուցեց անոնց հետ ու հաւաքական նկար մը առին միասին:
Համազգայինի «ԿԱՆՉ» ելոյթը (Գանատա)
19 Յունիս 2022-ին, «Համազգային» թատերասրահէն ներս Համազգայինի «Արցախ» պարարուեստի ուսումնարանի եւ «Էրեբունի» պարախումբի «ԿԱՆՉ» ելոյթը ցնցեց թորոնթոհայութեան զգացումները, սրտերն ու 44-օրեայ պատերազմի արդիւնքով մղկտացող հոգիները։
Աննախադէպ ու իր տեսակին մէջ եզակի այս ելոյթը, ամբողջութեամբ նոր բեմադրութիւններով, արդար ստորագրութիւնը կը կրէր գեղարուեստական ղեկավար, պարուսոյց եւ բեմադրիչ Նելլի Կարապետեանի, որուն անզուգական դրոշմը անգամ մը եւս խարսխուեցաւ հանդիսատեսին յիշողութեան մէջ։
Ելոյթը սկսաւ։
Պաստառին վրայ կը ցուցադրուէր Արթուր Գրիգորեանի հեղինակած եւ Ռազմիկ Ամեանի կատարողութեամբ հնչող՝ «Կեանք ու կռիւ» երգի տեսահոլովակը․
Համազգայինի երգապարային ելոյթը (Յունաստան)
Համազգգայինի պարի միաւորի կազմակերպութեամբ, Շաբաթ, 28 Յունուար 2023-ի երեկոյեան, Գոքինիոյ «Զաւարեան» կեդրոնի «Վահան եւ Տիրուհի Տէր Յովսէփեան» մարզադաշտը ժամադրավայրը եղաւ աւելի քան 350 հայրենակիցներու, որոնք փութացած էին ըմբոշխնելու հայ երգի ու պարի շարք մը, մասնակցութեամբ Համազգայինի երեք պարախումբերուն եւ հայ երգիչներու։
Ելոյթի նպատակն էր ապահովել անհըրաժեշտ գումարը՝ վերանորոգելու համար պարախումբի բոլոր տարազներիը, որոնք պիտի գործածուին Մայիսի ելոյթին։
Համազգայինի «Ռաֆֆի եւ Անելկա Արսլանեան» մանկամսուրի առաջին հունձքը (Լիբանան)
14 Ապրիլ 2018-ին հանդիսաւոր կերպով բացուած Համազգայինի «Ռաֆֆի եւ Անելկա Արսլանեան» մանկամսուրը արդէն իսկ տուաւ իր առաջին հունձքը` անմեղութիւն բուրող եւ տարուած աշխատանքին խօսուն մէկ պատկերը հանդիսացող նախաձեռնութեամբ մը, որ տեղի ունեցաւ Ուրբաթ, 19 Յուլիս 2019-ի երեկոյեան ժամը 7:00-ին, Ծաղկաձորի մէջ գտնուող մանկամսուրի շրջափակին մէջ:
Ներկաները ողջունեց «Ռաֆֆի եւ Անելկա Արսլանեան» մանկամսուրի պատասխանատու Լոռի Սնապեանը, որ տեղեկացուց, թէ 36 փոքրիկներ արդէն իսկ կ՛աւարտեն մանկամսուրը եւ վերամուտին իրենց քայլերը պիտի ուղղեն դէպի մանկապարտէզի Վարդագոյն դասարան:
Ան շնորհակալութիւն յայտնեց ծնողներուն, որոնք իրենց զաւակները վստահեցան մանկամսուրին եւ անոր անձնակազմին, որ ականատես եղաւ մանուկներուն ֆիզիքական եւ մտային զարգացման, անոնց համար ստեղծեց խաղի ապահով ու ուրախ միջավայր մը:
Լ. Սնապեանը շեշտեց, որ մանկամսուրին նպատակը այբուբեն եւ թիւեր սորվեցնելը չէ, որովհետեւ այդ բոլորը պիտի կատարուին մանկապարտէզին մէջ, այլ իրենց նպատակն է զարգացնել եւ ամրապնդել այն բոլոր հմտութիւնները, որոնք պիտի կազմաւորեն փոքրիկը, որպէսզի ան յաջողի իր ընկերային կեանքին մէջ:
Ան նշեց, որ այս տարիքի երեխաներուն սորվելու նախասիրած ձեւը խաղն է, դիտել տալով, որ մասնագիտականօրէն սերտուած խաղերուն ընդմէջէն փոքրիկները կը զարգացնեն իրենց երեւակայութիւնը, լսողութիւնը, ինքնավստահութիւնը, ինչպէս նաեւ` լեզուական, ֆիզիքական, հոգեկան, մտային եւ ընկերային կեանքի այլ հմտութիւններ:
Սբ. Լուսաւորիչ Մայր Եկեղեցւոյ մէջ Համազգայինի Հանգանակութեան Հաւաք եւ Կոչ Զօրակցութեան (ԱՄՆ)
Թեմիս բարեջան Առաջնորդ՝ Գերշ. Տ. Անուշաւան Արքեպիսկոպոս, Կիրակի, 13 Մարտ 2022-ին մասնակցեցաւ սուրբ եւ անմահ Պատարագին ու քարոզեց Սբ. Լուսաւորիչ Մայր Եկեղեցւոյ մէջ։
Յաւարտ Սուրբ Պատարագին, «Բաշալեան» սրահին մէջ Սրբազան Հայրը նախագահեց Համազգայինի մեծ ընտանիքին կողմէ կազմակերպուած հանգանակութեան ի նպաստ Արցախի եւ Լիբանանի (Համազգայինի Մ. եւ Հ. Արսլանեան Ճեմարանի) հայ ուսանողներուն, ինչպէս նաեւ հայերէնի ուսուցիչներու պատրաստութեան՝ մեր վարժարաններու մէջ դասաւանդելու համար, որմէ գոյացաւ 25.000 տոլարի գումար մը։ 
Եկեղեցւոյ հոգեւոր հովիւ՝ Արժպ. Տ. Մեսրոպ Քհն. Լագիսեան, բարի գալուստ մաղթելէ ետք ներկաներուն, սրտի խոր գոհունակութեամբ յայտնեց, թէ պսակաձեւ ժահրի ստեղծած տագնապէն ետք այս առաջին ձեռնարկով, Մայր Եկեղեցին իր բնականոն կեանքին կը սկսէր։
Այնուհետեւ հրաւիրեց Լալիկ Վարդանեանը (Համազգային, Նիւ Եորք), Մարիա Եփրեմեան (ՀՕՄի Նիւ Եորքի «Մայր» մասնաճիւղ), Դրօ Թիւրպէնտեանը (ՀՅԴի Նիւ Եորքի «Արմէն Գարօ» կոմիտէ), Արեւիկ Գաբրիէլեան (Համազգայինի արեւելեան շրջանի ատենապետուհի) եւ Անի Չաղլասեանը (ՀՅԴի արեւելեան շրջանի Կեդր. Կոմիտէ) որպէսզի իրենց սրտի խօսքը ուղղեն։
Վերջինս այցելած ըլլալով Հայրենիք, սահիկներով համապարփակ կերպով ներկայացուց Արցախի կեանքը։
Հուսկ ապա, Առաջնորդ Սրբազան Հայրը խօսք առնելով, բարձր գնահատեց Համազգայինի Կեդր. Վարչութեան կազմակերպած այս ազգաշէն արշաւը։ Յայտնեց, թէ Համազգային, որպէս մշակութային միութեան մը անունը, նաեւ մտածողութեան մը ուղղութիւնը կը պատգամէ։
Սրբազան Հայրը, բացատրելով իր խօսքը, ըսաւ․ «Ոմանց համար հայ ժողովուրդը իր գոյութեամբ եւ երազներով կ՛ըմբռնուի Երեւանի շրջակայքով, առաւելագոյնը՝ մկրատուած Հայաստանով, իսկ ուրիշներու համար Գալիֆորնիայէն Արցախ եւ Արցախէն մինչեւ Աւստրալիա։
Ահա, այս մեծ պատկերով՝ որպէս Համա-ազգայինի տեսլականով տոգորուած եւ գործող հայորդիներ կ՛ողջունեմ ձեր բոլորին ներկայութիւնը, որ վստահաբար պիտի ալիքաւորուի ի խնդիր Սփիւռքի հզօրացման եւ հայրենիքի զօրակցութեան»։
Սրբազան Հայրը օրուան բանախօս՝ Տիկին Անի Չաղլասեանի այնքան դիպուկ մէկ խօսքին մէջբերումը կատարեց, թէ երբ հարց կը տրուէր արցախցի տասը տարեկան մանուկի մը, որ կը պարէր դպրոցի բակը, թէ չէ՞ր վախնար, մինչ հանդիպակաց լեռը թշնամիին կողմէ գրաւուած էր եւ շրջակայքը՝ օրն ի բուն խիստ հսկողութեան տակ, մանչուկը կը պատասխանէ Արցախի բարբառով․ «Գիտեմ որ կը նային, բայց թող գիտնան որ մենք կոտրուած չենք»։
Այս խորիմաստ արտայայտութեամբ, Սրբազան Հայրը եզրափակեց իր խօսքը, ըսելով «Արցախի հողի հարազատ ծնունդ եղող այս մանչուկին խօսքը ո՛չ միայն մեզ, այլ համայն հայութիւնը պէտք է զօրաշարժի ենթարկէ հաւատալու եւ յուսալու Սփիւռքի եւ Հայրենիքի մեր ժողովուրդի անսասան երթին, եւ արդար իրաւունքներու պաշտպանման ու տիրացման»։
Համազգայինը՝ վերաշխուժացած (Սուրիա)
Համազգայինը, իբր պատնէշի վրայ պայքարող հայ մշակոյթի պաշտպան, կը շարունակէ իր գործունէութիւնը, հակառակ տեղական ու միջազգային տագնապներուն, հաւատալով, որ մշակոյթը միակ միջոցն է ապահովելու ապագայ սերունդներու հոգեմտաւոր կայունութիւնն ու հայկական դիմագիծի պահպանումը։
Նախորդ ամսուան ընթացքին, պսակաձեւ ժահրի տարածման կանխարգիլման շրջագիծէն ներս, կարգ մը արգելքներու վերացումով միութիւնը վերագտաւ իր աշխուժութիւնը եւ կեանքի կոչեց պսակաձեւ ժահրին պատճառով կիսատ մնացած ծրագիրները։
Համազգայինի Սան Ֆրանսիսքոյի մասնաճիւղը երգչախումբ կը կազմէ
ՍԱՆ ՖՐԱՆՍԻՍՔՕ.- Համազգայինի Սան Ֆրանսիսքոյի մասնաճիւղը նախաձեռնած է հայկական երգչախումբ մը կազմելու աշխատանքին՝ առաջնորդութեամբ դոկտ. Արթին Տէր Մինասեանսի։
Փորձերը տեղի կ՛ունենան ամէն Երեքշաբթի օր, երեկոյեան ժամը 7։30էն 10, «Խաչատուրեան» Հայ կեդրոնի «Սարոյեան» սրահին մէջ (825 Brotherhood Way, San Francisco, CA 94132)։
Յաւելեալ տեղեկութեանց համար, դիմել (415) 664-6392 կամ (408) 234-0009 թիւերուն։
Համազգայինի Գեղարուեստի Դպրոցներու ամավերջի հանդէս եւ վկայականաց բաշխում (Լիբանան)
Նախագահութեամբ երիտասարդութեան եւ մարմնակրթութեան նախարարի պաշտօնակատար Վարդինէ Օհանեան-Գէորգեանի, կազմակերպութեամբ Համազգայինի Գեղարուեստի դպրոցներու խնամակալութեան եւ տնօրէնութեան, Կիրակի, 27 Յունիս 2021-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ Համազգայինի «Բարսեղ Կանաչեան» երաժշտական քոլեճի եւ «Թորոս Ռոսլին» կերպարուեստի ակադեմիայի Համազգայինի գեղարուեստի դպրոցներու 2020-2021 կրթական տարեշրջանի ամավերջի հանդէսը եւ վկայականաց բաշխումը:
Նախքան հանդիսութեան սկսիլը, ներկաները սրահէն ներս վայելեցին Բարսեղ Կանաչեանի երգերն ու երաժշտական գործերը:
Հենրի Իշխանեանի կատարողութեամբ Լիբանանի եւ Հայաստանի քայլերգներու ունկնդրութենէն ետք բացման խօսքը արտասանեցին օրուան հանդիսավարներ Անժելինա Սարգիսեան եւ Յովիկ Գլընճիպաշեան:
Անոնք նկատել տուին, թէ հակառակ մտահոգութիւններով եւ դժուարութիւններով լեցուն տարօրինակ տարեշրջան մը ըլլալուն, դարձեալ հաւաքուած ենք վայելելու Համազգայինի գեղարուեստի դպրոցներու 2020-2021 տարեշրջանի հունձքը:
Հանդիսավարները հանգրուանային ձեւով հանդիսատեսներուն ներկայացուցին գեղարուեստի դպրոցները:
Համազգայինի «Սօս Սարգսեան» թատերախումբը Կիպրոսի մէջ
Երեւանի Համազգայինի «Սօս Սարգսեան» թատերախումբի Կիպրոս այցելութեան առիթով, Համազգայինի Կիպրոսի Մեկուսի Վարչութիւնը թատերախումբի անդամներուն ի պատիւ ընդունելութիւն մը կազմակերպեց Հինգշաբթի, 6 Փետրուար 2020-ի երեկոյեան, շրջանի ակումբին մէջ։
Հայրենի թատերախումբը Կիպրոս հրաւիրուած էր ռուսական թատրոնի փառատօնի մը կյազմակերպիչներուն կողմէ, ռուսերէն ներկայացումով մը ելոյթ ունենալու Նիկոսիոյ «Սատիրիկոն» թատերասրահին մէջ։
Ընդունելութեան բացումը կատարեց վարչութեան ատենապետ Արթօ Դաւիթեան, յաջողութիւն մաղթելով սիրելի «Սօս Սարգսեան» թատերախումբին եւ յոյս յայտնելով, որ օր մը իրականութիւն կը դառնայ նաեւ հայկական բեմադրութեամբ մը ոգեւորելու կիպրահայութիւնը։
Ապա ցուցադրուեցաւ Համազգայինի թատերախումբին գործունէութիւնը ներկայացնող տեսանիւթ մը, որմէ ետք շրջանս հիւրաբար գտնուող համազգայնական Լեւոն Յակոբեան խօսեցաւ Հայաստանի մշակութային կեանքին մէջ այս թատերախումբի նշանակալի ներդրումին մասին յիշելով նաեւ, անոնց բազում ուղեւորութիւնները դէպի սփիւռքի զանազան գաղութներ։
Թատերախումբի տնօրէն Արման Նաւասարդեան իր խօսքին մէջ շնորհակալութիւն յայտնեց ջերմ մթնոլորտին համար ու զեկուցեց խումբի ծրագիրներուն մասին, ներառեալ՝ նոր սեփական շէնքին, որ իր դռները պիտի բանայ տարեվերջին։
Ան ըսաւ, որ տակաւին կարիքը կայ լուսա-ձայնային սարքաւորումներու տեղադրումին, որուն համար կը յուսան ունենալ համազգային ներդրում, Համազգայինի թատրոնին համար։
Վարչութեան կողմէ եզրափակիչ խօսքով հանդէս եկաւ Յարութ Թահմազեան, որ ներկայացուց Կիպրոսի մէջ թատերական մեր սիրողական ճիգերն ու իրագործումները ընդգծելով, որ սիրողական դերակատար՝ թէ արհեստավարժ դերասան, բեմին վրայ նոյն նպատակին կը ծառայեն։
Երեկոն վերջ գտաւ ներկաներու խանդավառ արտայայտութիւններով, բարեմաղթութիւններով ու խմբային նկյարահանումներով։
Համազգային Պետական Թատրոնին ներկայացումները Մոնթրէալի մէջ
21-22 Փետրուար 2015-ի շաբաթավերջին, Մոնթրէալի հայութիւնը ապրեցաւ թատերական վայելքի օրեր:
Տեղւոյն Համազգայինի «Սանահին» մասնաճիւղի հիւրընկալութեամբ, Հայաստանի Համազգային Պետական թատերախումբը տուաւ Գանատայի մէջ իր անդրանիկ ներկայացումները:
Շաբաթ երեկոյեան, խումբը ներկայացուց Ուիլիամ Սարոյեանի պատմուածքներու վրայ հիմնուած Նիկոլա Ծատուրեանի «Փրկութեան Կղզի»ն, իսկ Կիրակի երեկոյեան՝ Աստղիկ Սիմոնեանի «44 Աստիճանի Վրայ» թատերախաղը, որ կ'արծարծէր Հայաստանէն արտագաղթի երեւոյթն ու անկէ բխող այժմէական հարցերը:
Երկու ներկայացումներն ալ արժանացան հանդիսատեսներու բարձր գնահատանքին։
Համազգային Պետական Թատրոնի Մոնթրէալէն անցքին, «Սանահին» մասնաճիւղի վարչութեան կազմակերպութեամբ, Համազգայինի «Պետրոս Ադամեան» թատերախումբի բեմադրիչներն ու դերակատարները, ինչպէս նաեւ մասնաճիւղի անդամները, առիթը ունեցան մտերմիկ մթնոլորտի մէջ մօտէն շփուելու հայրենիքէն ժամանած տաղանդաշատ խումբին հետ:
Նշենք, որ Գանատա ժամանելէն առաջ, թատերախումբը ներկայացումներ տուած էր Լոս Անճելըսի եւ Սան Ֆրանսիսքոյի մէջ, իսկ 27-28 Փետրուարին եւ 1 Մարտին, իր բարձրորակ ներկայացումներով պիտի ներկայանայ Թորոնթոյի հայութեան:
ԳՈՒՄԱՐՈՒԵՑԱՒ ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ ՄԻՈՒԹԵԱՆ ՍՈՒՐԻՈՅ ՇՐՋԱՆԱՅԻՆ 23-ՐԴ ՆԵՐԿԱՅԱՑՈՒՑՉԱԿԱՆ ԺՈՂՈՎԸ
Համազգային Հայ Կրթական եւ Մշակութային Միութեան Սուրիոյ շրջանային 23-րդ ներկայացուցչական ժողովը գումարուեցաւ Կիրակի, 21 Նոյեմբեր 2021-ին, Հալէպի Արամ Մանուկեան Ժողովրդային տան մէջ։
Ժողովին ներկայ էին միութեան «Ն. Աղբալեան», «Հ. Օհանջանեան», «Վ. Նաւասարդեան» եւ «Ա. Ահարոնեան» մասնաճիւղերու 22 պատգամաւորները, Համազգայինի Կեդր. Վարչութեան, Շրջ. Վարչութեան եւ Պատկան Մարմինի ներկայացուցիչներն ու հրաւիրեալներ։
Ժողովը քննարկեց անցնող տարեշրջանի Շրջանային Վարչութեան գործունէութիւնն ու նիւթական տեղեկագիրը եւ արժեւորեց ընթացաւարտ Շրջանային Վարչութեան գործունէութիւնը։
Ապա ժողովը հանգամանօրէն քննարկեց յառաջիկայ տարեշրջանի գործունէութեան օրակարգը եւ համապատասխան բանաձեւերով ճշդեց անոր ուղին։
Ժողովի աւարտին կատարուեցաւ Շրջանային Վարչութեան նոր կազմին ընտրութիւնը։
Ստորեւ կը ներկայացնենք Շրջ. Վարչութեան կազմը.
Մարալ Տիքպիքեան` ատենապետ
Սալբի Թիւֆէնկճեան` ատենադպիր
Կարօ Տէիրմէնճեան` գանձապահ
Շուշիկ Ղազարեան` հաշուապահ
Արամ Արամեան
Սագօ Խալոյեան
Սեւան Մանճիկեան (Քեսապ)
Ռաֆֆի Յակոբեան (Լաթաքիա)
Ռիթա Տէր Սարգիսեան (Գամիշլի)։
Դիւան Համազգայինի Սուրիոյ Շրջանային 23-րդ Ներկ. Ժողովի
Համազգայինը՝ նոր մարտահրաւէրներու դիմաց
Աշխարհը ամլացած է։
Համաշխարհային մակարդակով ստեղծուած է առնուազն մեր օրերուն համար աննախադէպ իրավիճակ։ 
Համազգայինը անշուշտ անմասն չէ այս համաճարակի հետեւանքով ստեղծուած ընդհանուր կացութենէն եւ ըստ այնմ պատշաճեցուցած է իր աշխատանքը, արագօրէն փոխած է իր աշխատելաոճը միշտ կառչած մնալով իր սկզբունքներուն եւ տեսլականին, շարունակելով իր առաքելութիւնը։
Հաւատարիմ իր կոչումին, կրթական մարզը, համաճարակի առաջին օրերէն իսկ իր Ճեմարաններով սկսած է հեռավար դասաւանդութեան, եւ ուսուցիչ-աշակերտ կապը մնայուն է։
Մեր վարժարաններու տնօրէնութեանց, ուսուցչական կազմերու եւ պաշտօնէութեանց անվերապահ օժանդակութեամբ եւ նուիրուածութեամբ կարելի կը դառնայ այս մարտահրաւէրը եւս յաջողութեամբ դիմագրաւել։
Անշուշտ, քաջ կը գիտակցինք, որ առօրեայ դասաւանդութիւնները եւ կենդանի կապը կարելի չէ ամբողջութեամբ փոխարինել համակարգչային նոր մեթոտներով, սակայն կը փորձենք հասնիլ կարելի լաւագոյն արդիւնքին. այս առիթով կը շնորհաւորենք մեր Ճեմարաններու անձնակազմերը եւ հրապարակաւ շնորհակալութիւն կը յայտնենք անոնց. իրենց ցուցաբերած անսակարկ նուիրումը անպայման կը յիշեցնէ Համազգայինի ռահվիրայ սերունդը:
Արդարեւ՝ այս տարի Լեւոն Շանթի, Նիկոլ Աղբալեանի եւ իրենց ընկերներու հիմնած Ճեմարանի 90-ամեակն է. ուրախ ենք տեսնելով, որ այդ տիտաններու ժառանգորդները հաւատարմօրէն կը շարունակեն քալել անոնց հետքերով: 
Նոյնը կարելի է ըսել Համազգայինի շրջանային մակարդակի վրայ գործող զանազան բնոյթի կրթական-գեղարուեստական հաստատութիւններուն համար:
Նշենք նաեւ, որ այս տարի Մարսէյի Ճեմարանի 40-ամեակն է:
Մարսէյի Համազգայինի երկլեզու Ճեմարանի տարածքը, ներկայ միջազգային թոհուբոհին մէջ, շնորհիւ խնամակալութեան ջանքերուն դարձաւ Համազգայինի սեփականութիւնը. ներկայիս խնամակալութիւնը կը պատրաստէ դպրոցի կարելիութիւնները ընդլայնելու ծրագիրը:
Ինչ որ կը նշանակէ, թէ ապագային Ճեմարանը ի վիճակի պիտի ըլլայ ընդունելու աւելի մեծ թիւով աշակերտներ, գոհացում տալով շրջանին մէջ վերջին տարիներու ստեղծուած կենսական պահանջին։
Համազգայինի համացանցային հարթակը (h-pem) արդէն տարի մըն է, որ կը շարունակէ իր աշխատանքը՝ ոչ հայախօս հայ երիտասարդութեան եւ ոչ հայ հանրութեան ծանօթացնելու համար հայ մշակոյթը իր զանազան երեսներով։ 
Մեկուսացման այս օրերուն h-pem-ը եւս իր աշխատանքները պատշաճեցուց ստեղծուած նոր պայմաններուն։
Աշխատակազմը կապեր հաստատեց հայ մշակոյթի տարբեր մարզերու մէջ գործող հանրածանօթ մասնագէտներու եւ արուեստագէտներու հետ եւ յատկապէս բեմին համար անոնց պատրաստած տեսանիւթերով խորհուրդներ փոխանցեց իր հետեւորդներուն։
Նոյն նպատակով h-pem-ը զանազան հրապարակումներով կը փորձէ բարձրացնել իր մեկուսացած հետեւորդներուն տրամադրութիւնը, եւ հաճելին օգտաշատին միաձուլելով անոնց կ'առաջարկէ մշակութային ժամանցի հետաքրքական նմոյշներ։
Համազգայինի մանկական «Լալան ու Արան» ծրագիրը իր ընկերային ցանցերը կը տրամադրէ հայ մանուկներուն՝ անոնց անմիջական մասնակցութիւնը ապահովելով. ան նաեւ կը տարածէ մանկական օգտաշատ գիտելիքներ եւ աշխատանքներ, մասնագէտ մանկավարժներու կողմէ պատրաստուած։
Այս օրերուն նաեւ լոյս տեսաւ Լալայի ու Արայի պատմութեան առաջին գրքոյկը իր ելեկտրոնային տարբերակով։
Միաժամանակ Համազգայինի աշխարհատարած բոլոր միաւորները իրենց առցանց ներկայութեամբ կը յագեցնեն մեր ժողովուրդի մշակութային ծարաւը, մատուցելով որակաւոր կատարումներ եւ ներկայացումներ։
Համազգայինի Հայաստանի գրասենեակը կանոնաւոր պարբերականութեամբ հայ մշակոյթի վարպետներու մասին իր տրամադրութեան տակ գտնուող ֆիլմեր համացանցով կը հրամցնէ հանրութեան, իսկ Արցախի եւ Ջաւախքի գրասենեակները իրենց կապը կը փորձեն պահել առցանց դիտումներ կամ մրցումներ առաջարկելով։
Համագայինի գրատարածը նոյնպէս Լիբանանի մէջ կազմակերպեց մանկական գծագրութեան մրցում, ինչպէս նաեւ անվճար գիրքեր հասցնելու կարելիութիւնը ստեղծեց ընթերցողներուն համար։
Ե-գրադարանը հասանելի դարձաւ ամբողջ աշխարհին իր թարմացած բովանդակութեամբ։
Այս բոլորը կը շարունակուին շնորհիւ Համազգայինի կամաւոր նուիրեալներուն եւ հայ մշակոյթի պահպանման, տարածման ու զարգացման հաւատացողներուն։
Ինչպէս ցոյց կու տան վերոնշեալ օրինակները Համազգայինը կը շարունակէ գործել իր տասնամեակներու գոյութեան ներկայի ամենէն աննպաստ պայմաններու մէջ ալ:
Մեկուսացման այս հանգրուանին մենք չենք առանձնացած, անհատներու չենք վերածուած:
Այլ՝ բոլոր ժամանակներէ աւելի համախումբ ենք. կը մնանք գործօն ու ուժեղ, յաղթահարել կարենալու համար մեր դէմ ցցուող բոլոր տեսակի խոչընդոտները:
Մնացէ՛ք ապահով։
Համազգայինի Կեդրոնական Վարչութեան գրասենեակ
Պէյրութ, 20 Ապրիլ 2020
Համազգայինը կը մասնակցի UNESCO-ի համագումարին (Յունաստան)
«Ազատ Օր».- Յունաստանի Համազգային Հայ Կրթական եւ Մշակութային Միութեան Շրջանային Վարչութիւնը, ընդառաջելով UNESCO-ի Պարի Միջազգային Խորհուրդի (CID — International Dance Council) հրաւէրին, Ուրբաթ՝ 7 Յուլիս 2017-ի առաւօտեան ելոյթ մը ունեցաւ Փլաքայի Մշակութային Խորհուրդի «Պարի Տան» եռայարկ շէնքի Ա. յարկի «Աէ՛րիտէս» սրահէն ներս (Լիսիու 11)։
Սոյն համագումարը կը վայելէր UNESCO-ի Ազգային Խորհուրդի եւ Յունաստանի մշակոյթի եւ կրթական նախարարութեան հովանաւորութիւնը եւ կազմակերպուած էր՝ Պարի Համաշխարհային Խորհուրդի 30ամեակին եւ խորհրդաժողով-համագումարներու 50ամեակին առիթով, «World Congress on Dance Research» ընդհանուր խորագրով, եւ անոր կոչուած էին մասնակցելու 50 երկիրներէ 500 ժողովականներ, պարուսոյցներ, պարողներ, կազմակերպութիւններ եւ 170 երկիրներէ խումբեր ու պարային դպրոցներ։
UNESCOն՝ Միացեալ Ազգերու Կազմակերպութեան Գիտութեան եւ Մշակոյթի ոչ կառավարական (NGO) կազմակերպութիւնն է, կեդրոն ունենալով Փարիզը։ 
Նոյն օրուան երեկոյեան «Տորա Սթրաթու» բացօթեայ թատրոնի բեմէն ելոյթ ունեցան արտասահմանեան խումբեր։
Այս ելոյթները պիտի շարունակուին եւ Համազգայինի «Նայիրի» պարախումբի երկսեռ խումբը պիտի պարէ Սեպտեմբեր 11-ին, կամ 25-ին։
(Մեր հանրութիւնը տեղեակ պիտի պահուի յայտարարութեամբ մը)։
Համագումարին ելոյթ ունեցաւ Համազգայինի Շրջանային Վարչութեան Կանոնագրի ու Հրատարակչական Յանձնախումբի անդամ ընկ. Վերժին Տէր-Յովակիմեան, որ անգլերէն լեզուով եւ 20 վայրկեան տեւողութեամբ գեղեցիկ ներկայացում մը ըրաւ, խօսելով հայ ժողովուրդի պատմութեան, երաժշտութեան, պարի, Յունահայ գաղութի, Համազգայինի կառոյցի ու գործունէութեան մասին։
Ներկաները հետաքրքրութեամբ լսեցին հայ ժողովուրդի անցեալի (Ցեղասպանութիւն), անկախութեան, Սփիւռքի եւ Հայրենիքին մէջ հայ մշակոյթի ակադեմական բարձր որակին մասին։
Կը շնորհաւորենք ընկերուհին իր լաւ պատրաստուած աշխատանքին համար։
Համագումարին մասնակցեցաւ նաեւ Յունաստանի Համազգայինի Շրջանային Վարչութիւնը։
ՀԱՄԱԶԳԱՅԻՆԻ ԹՂԹԱԿԻՑ
Համազգայինի թատերախումբին նորարական ներկայացումը (Յունաստան)
Համազգային Հայ Կրթական եւ Մշակութային Միութեան «Արշաւիր Գազանճեան» թատերախումբը, Ֆիքսի «Արամ Մանուկեան» ակումբի բերնէ-բերան լեցուած սրահէն ներս, Կիրակի՝ 22 Մայիս 2016-ի երեկոյեան ժամը 8։30ին, ներկայացուց Յակոբ Թորոսեանի «Մարդասպանութիւն մը» մէկ արարնոց կատակերգութիւնը, թատերախումբի բեմադրիչ Ալեքսի Սարիեանի ղեկավարութեամբ։
Յատկանշական է, եւ ներկայացումէն առաջ երեւցող ծանուցումին մէջ կը նշուէր արդէն, որ այս թատերախաղը կը հրամցուի արդի հասկացողութեան փորձով՝ wine bar theatreի ոճով, ուր հանդիսատեսները գաւաթ մը գինիի եւ թեթեւ աղանդերներու ընկերակցութեամբ հետեւեցան թատերական խաղին՝ հաճելի ու զուարթ մթնոլորտի մէջ։
Նորարական այս ոճը անշուշտ արգելք չեղաւ բնաւ, որ թատերախաղը զիջի արուեստաբանական մակարդակէն, լրիւ ամբողջականութեամբ հանդիսադրելով դերակատարներուն մարդկային ու ճկուն կերպարները։
«Համազգային»ի Թեսաղոնիկէի «Ղ. Սարեան» մասնաճիւղի նոր վարչութեան ընտրութիւն (Յունաստան)
Շաբաթ, 4 Մայիս 2019-ի երեկոյեան, Թեսաղոնիկէի «Ս. Աստուածածին» եկեղեցւոյ կից գտնուող «Հայաստան» սրահէն ներս գումարուեցաւ «Համազգային» հայ կրթական եւ մշակութային միութեան Թեսաղոնիկէի «Ղ. Սարեան» մասնաճիւղի վարչութեան անդամական ընդհ. ժողովը, ուր ներկայացուեցան վարչութեան նախորդ երկու տարուան նիւթաբարոյական տեղեկագիրն ու միութեան յառաջիկայ ծրագիրներն ու գործունէութիւնները։
Բացման խօսքով հանդէս եկաւ վարչութեան ատենապետուհի՝ Տիրուհի Ղալիլէա-Գալֆայեան, որ բարի գալուստ մաղթեց բոլորին եւ իր խորին շնորհակալութիւնը յայտնեց բոլոր անոնց, որոնք յաջողցուցին այսօրուան անդամական ընդհ. ժողովի աշխատանքները։
Ապա կատարուեցաւ դիւանի ընտրութիւն, որպէս նախագահ ունենալով Յովիկ Գասապեան եւ որպէս քարտուղար՝ Գոռ Վիրաբեան։
Բանաստեղծ Զարեհ Խրախունի յիշատակուեցաւ Թորոնթոյի մէջ
Կազմակերպութեամբ Համազգային Հայ Կրթական եւ Մշակութային Միութեան «Գլաձոր » Մասնաճիւղի Գրասէրներու խմբակին, Կիրակի, 25 Փետրուար 2018-ի յետմիջօրէի ժամը 2։00-ին Հայ Կեդրոնի «Յարութիւն Մանուկեան» գրադարանին մէջ, յիշատակուեցաւ պոլսահայ արդի հայ գրականութեան տաղանդաւոր բանաստեղծներէն Զարեհ Խրախունին ( 1926 – 2015):
Բացման խօսքով հանդէս եկաւ Արտա Տէր Յակոբեան, ան յայտնեց թէ այսօր գրասէրներու խմբակի 6-րդ տարեդարձն է եւ 2018 տարեշրջանի առաջին հանդիպումը։
Համազգայինի գրասէրներու խմբակը քառասունէ աւելի հաւաքներ յաջողցուցած է իր հիմնադրութենէն ի վեր։
Այս գրական գործունէութիւնը գրեթէ յիսուն տարիներէ աւելի կ՚ երկարի գաղութէն ներս, այսօր եւս կը շարունակուի կատարուիլ իր ժրաջան ներկայացուցիչ եւ առաջնորդ Թամար Տօնապետեան Գուզուեանի եւ գրական յանձնախումբի միասնական ջանքերով։
Վեց տարիներ առաջ առաջին առթիւ այս խմբակը ներկայացուց Վահան Տէրեանը, որուն յաջորդեցին հայ գրականութեան քաջածանօթ բազմաթիւ գրագէտ եւ բանաստեղծներ։
Արտան հակիրճ տողերով ներկայացուց օրուան զեկուցաբեր Լանա Տէր Պետրոսեանի կենսագրականը, հրաւիրեց զինք որպէսզի ներկայացնէ Զարեհ Խրախունին։
Քաղաքիս արժանաւոր երիտասարդուհիներէն Լանա Տէր Պետրոսեան ծնած է Թորոնթօ, իր նախնական ուսումը ստացած է Սուրբ Խաչ Ազգային ամենօրեայ վարժարանին մէջ, այդ շրջանին մասնակցած է միջվարժարանային արտասանական մրցումին, արտասանելով Խրախունիի «Այս Ծառը Սուրբ» քերթուածը խլելով առաջնութեան մրցանակը։
Ան իր ուսումը շարունակած է Հայ Օգնութեան Միութեան Գոլոլեան վարժարանը։
Շրջանաւարտ եղած է Թորոնթոյի համալսարանի անգլերէն եւ ֆրանսերէն լեզուներու ճիւղերէն։ Ապա ուսանած է Ամերիկա, Միացեալ Նահանգներ, Middlebury College եւ Փարիզի Սորպոն համալսարանէն մագիստրոսի վկայականը ստացած ու Փարիզի համալսարանին մէջ երեք տարի ուսուցչագործած է։
Բազմաթիւ կարողութիւններով օժտուած Լանան մաս կը կազմէ Համազգայինի Գրասէրներու խմբակին, ինչպէս նաեւ Համազգայինի «Էրեբունի» պարախումբին։
Օր. Լանան Սպանիոյ զանազան քաղաքներուն մէջ հետեւած է պարի դասերու եւ ան եղած է շատ լաւ սպանական ֆլամէնկօ պարող մը։
Լանա Տէր Պետրոսեանը փոքր տարիքէն սկսեալ մեծ սէր ու համակրանք ունեցած էր բանաստեղծ Զարեհ Խրախունիի գործերուն հանդէպ։
Ան բովանդակալից բացատրութիւններ տուաւ Խրախունիին կենսագրութեան ու գրական վաստակին մասին, յայտնեց թէ՝բանաստեղծ, գրաքննադատ, թարգմանիչ, թատերագիր, երաժիշտ, հնաբան եւ դաստիարակ Խրախունին իր բուն անունով Արթօ Ճիւմպիւշեան է եւ Ճիւմպիւշ կը նշանէ խրախճանք։
Խրախունին Պոլսոյ Մխիթարեան լիսէէն շրջանաւարտ ըլլալէ ետք, վկայուած է Իսթանպուլի համալսարանի փիլիսոփայութեան, ընկերաբանութեան եւ հոգեբանութեան մարզերէն մագիստրոսի աստիճանով։
Իսկ գրականութեան ու պատմութեան ուսումը կատարելագործած է Փարիզի Սորպոն համալսարանին մէջ։ Ուսուցչական պաշտօններ վարած է Կեդրոնական եւ Էսայեան լիսէներուն մէջ։
Գրական, գեղարուեստական բաժիններ խմբագրած է «Մարմարա» օրաթերթին մէջ եւ թարգմանած ու հրատարակած է մանկապատենական գրականութիւն։
Լանա Տէր Պետրոսեան շարունակելով իր խօսքերը ըսաւ՝ «20-րդ դարու սկիզբին Վարուժանի, Սիամանթոյի, Թէքէեանի սերունդով կերտուած զարթօնքի բիւրեղացած հոսանքը ընդհատուեցաւ պահ մը 1915 ի տխուր դէպքերու պատճառով։
Բ. Աշխարհամարտի աւարտին դարձեալ Պոլսոյ մէջ վերագտաւ իր հունը գլխաւորութեամբ Խրախունիի, Զահրատի, Հատտէճեանի, աւելի վերջ Սարըասլանի եւ ուրիշներու հոյլով։
Անոնք ունեցան քերթողութեան ազատ ոճ, առանց յանգի ու վանկի կաշկանդումներու, պահեցին երաժշտական ու կշռոյթի ինքնաբուխ նուրբ առանցք մը, ունեցան ճոխ բառամթերք, չափի եւ տողերու ճարտար ընտրութիւն։»
Օր. Լանան բացատրութիւններ տուաւ Խրախունիին գործածած մաքրամաքուր հայերէն ոճին մասին, բծախնդիր ու ճշգրիտ մանրամասնութիւններով։ 
Յայտնեց թէ Զարեհ Խրախունին հեղինակ է 26 հատորներու։
Իր գրութիւնները ունին հեզասահ ոճ, առատ բառամթերք ու պատկերներու եւ գիւտերու ճոխութիւն։
Բազմաթիւ գրական մրցանակներու դափնեկիր Զարեհ Խրախունին արժանացած է Ամենայն Հայոց Վեհափառ Հայրապետ Վազգէն Ա.ի կողմէ «Ս.Սահակ-Ս. Մեսրոպ» շքանշանին ու սրբատառ կոնդակին, Համազգայինի «Անահիտ գրական» մրցանակին, Հ.Բ.Ը.Մ. ի «Ալեք Մանուկեան մշակութային» մրցանակին, Սփիւռքահայ գրողներու «Էլիզ Գաւուքճեան» մրցանակին, «Հայկաշէն Ուզունեանի» գրական մրցանակին, Հայաստանի «Մովսէս Խորենացի» պատուանշանին, «Թուրքիոյ հայոց Պատրիարքարան»ի շքանշանին եւ 2012-ին Հայաստանի պետական բարձրագոյն «Ս. Մեսրոպ-Մաշտոց» շքանշանին։
Օր. Լանան իր երկարամեայ փորձառութեամբ եւ իւրայատուկ բացառիկ ոճով Զարեհ Խրախունիէն զանազան քերթուածներ արտասանեց հիացում պատճառելով ներկայ գրասէր հասարակութեան։
Առաջին առթիւ կարդաց «Մաս» քերթուածը, ապա արտասանեց «Այս ծառը սուրբ» կտորը, յետոյ Խրախունիին «Պար» բանաստեղծութիւնը։
Հ.Օ.Մ. ի Գոլոլեան վարժարանի աշակերտներէն Նենսի Սապունճեան հանդէս եկաւ Խրախունիի «Տասնամեայ հանգրուան» կտորով։ Յաջորդաբար Օր. Լանան հակիրճ տեղեկութիւններ փոխանցեց Խրախունիին «Արի Արքայն» դիւցազնավէպի բովանդակութեան մասին եւ մի քանի էջեր կարդաց այդ հատորէն։
Յաջորդաբար «Սրտի խօսք» գիրքի մասին տեղեկութիւններ փոխանցելով արտասանեց «Խօսք սրտի» եւ «Բոյժ քոյրերուն» քերթուածները։
Ներկայ գրասէրներ Զարեհ Խրախունիի գրականութեան մասին շատ լաւ տպաւորուած իրենց գնահատանքը ջերմ ծափահարութիւններով յայտնեցին շնորհաւորելով Լանա Տէր Պետրոսեանը եւ այս որակաւոր ձեռնարկի կազմակերպիչները։
Գրասէրներու խմբակի անունով Արտա Տէր Յակոբեան, Լանա Տէր Պետրոսեանին նուիրեց Պետրոս Դուրեանի «Երկեր» գիրքը, իսկ Նենսի Սապունճեանին՝ փոքրիկ գրքոյկ մը։
Այնուհետեւ Գրասէրներու Խմբակի 6-րդ տարեդարձին առիթով, հատումը կատարուեցաւ տարեդարձի կարկանդակին։
Յարութիւն Դերձակեան 
Համազգային եռեակը՝ միջազգային մրցոյթի առաջին դափնեկիր (Լիբանան)
Համազգայինի «Բարսեղ Կանաչեան» երաժշտական քոլեճի Եռեակը՝ Յովհաննէս Կարախանեան (ջութակ եւ գեղարուեստական ղեկավար), Սիրվարդ Պոյաճեան-Սապունճեան (դաշնակ) եւ Նայիրի Ղազարեան (թաւջութակ), International Music Competition Paris "Grand Prize Virtuoso" միջազգային մրցոյթին, սենեկային նուագախումբերու շարքին մէջ խլեց առաջնութիւնը։
Սակայն, Քորոնա համաճարակին պատճառով Եռեակը չկրցաւ մեկնիլ Փարիզ, ուր 17 Ապրիլ 2020-ին, նախատեսուած էր կալա-համերգ եւ մրցանակաբաշխութիւն։
Եռեակը հիմնուած է 2017 թուականին, Յովհաննէս Կարախանեանի ճիգերով։
Համազգայինը հիւրընկալեց Նունէ Եսայեանն ու Սիպիլը (ԱՄՆ)
Հոկտեմբեր 2015-ի աւարտին, «Համազգային»ի հիւրերն էին հայրենի երգչուհի Նունէ Եսայեան եւ պոլսահայ երգչուհի Սիպիլ։
Շաբաթավերջին անոնք ելոյթ ունեցան Bergen Performing Arts Center-ի մէջ հազարէ աւելի հանդիսատեսներու դիմաց, մասնակցութեամբ՝ «Համազգային»ի Արեգակ երգչախումբին եւ Նայիրի պարախումբին։
Համերգը, ինչպէս «Համազգային»ի ամբողջ տարուան գործունէութիւնը, նուիրուած էր Հայոց Ցեղասպանութեան Հարիւրամեակին։
Համերգին յաջորդող օրերուն, Նունէն ու Սիպիլը իրենց անձնակազմին ու «Համազգային»ի անդամներու ընկերակցութեամբ այցելեցին Յովնանեան Վարժարան եւ տեսակցեցան տնօրէնութեան ու աշակերտութեան հետ։
Յաջորդ օր յատուկ հրաւէրով հանդիպեցան Ամերիկահայ հանրայայտ կերպարուեստագէտ Մայքըլ Արամի, որ հիւրերը ընդունեց Նիւ Եորքի իր աշխատանոցէն ներս ու սիրալիր հիւրընկալութեամբ զրուցեց անոնց հետ ու նուիրեց իր գործերէն։ 
Ապա զանոնք առաջնորդեց Նիւ Եորքի Սուրբ Վարդան Մայր Տաճարը, որուն շրջափակին մէջ կանգնած է Հայոց Ցեղասպանութեան հարիւրամեակի նուիրուած իր կողմէ պատրաստուած քանդակը ու բացատրութիւն տուաւ հիւրերուն։
Գերշ. Տ. Սիմէոն Ծ. Վրդ. Օտապաշեան հիւրերը դիմաւորեց ու առաջնորդեց եկեղեցի։
Ընտրուեցաւ Համազգայինի Արեւմտեան Ամերիկայի նոր Շրջանային Վարչութիւնը
Համազգայինի Արեւմտեան Ամերիկայի 23-րդ Շրջանային ժողովը տեղի ունեցաւ 23 Մարտ 2019-ին, Համազգայինի Կլենտէյլի նստավայրին մէջ:
Ժողովին կը մասնակցէին մասնաճիւղերէն եւ միաւորներէն 25 լիազօր ներկայացուցիչներ, խորհրդակցական ձայնով հրաւիրեալներ, նախկին Շրջանային վարչութեանց ատենապետներ, Կեդրոնական վարչութեան ներկայացուցիչներ Մանուկ Չուխաճեան եւ դոկտ. Տիգրան Պապիկեան, Շրջանային վարչութեան կազմը եւ յանձնախումբերու անդամներ՝ շուրջ 65 ներկաներ։
Ժողովը հանգամանօրէն քննեց ընթացաւարտ վարչութեան նիւթաբարոյական տեղեկագիրները եւ յոյժ գնահատելի գտաւ Շրջանային վարչութեան 2017-2019 երկամեայ շրջանի գործունէութիւնը:
Կատարուեցան թելադրութիւններ եւ առաջարկներ Շրջանային վարչութեան յառաջիկայ գործունէութեան համար։
Ժողովի աւարտին ընտրուեցաւ նոր Շրջանային վարչութիւն, որ իր գումարած առաջին ժողովին՝ 27 Մարտին, ներկայութեամբ Շրջանային ժողովի դիւանին եւ Կեդրոնական վարչութեան ներկայացուցիչ անդամներուն՝ կազմեց իր դիւանը եւ բաշխեց պարտականութիւնները հետեւեալ ձեւով.
Քնար Գորթոշեան՝ ատենապետ
Լիւսի Չուխաճեան՝ ատենադպիր
Վարդուկ Կարապետեան՝ գանձապահ
Արփի Համբարեան՝ խորհրդական
Վիլմա Գույումճեան՝ խորհրդական
Վանիա Պապիկեան՝ խորհրդական
Գարմէն Լիպարիտեան՝ խորհրդական
Միշէլ Սաֆարեան՝ խորհրդական
Սեդա Գրիգորեան՝ խորհրդական
Կեդրոնական վարչութեան ներկայացուցիչ ընկերները շնորհաւորեցին նորընտիր դիւանը եւ կազմը ու յաջողութիւն մաղթեցին անոնց յառաջիկայ երկամեայ գործունէութեան։
Նիւ Եորքի մէջ Համազգայինի մանկապատանեկան երգչախումբ
«Համազգային»ի Կրթական եւ Մշակութային Միութեան Նիւ Եորքի Մասնաճիւղը ծրագրած է կազմակերպել մանկապատանեկան երգչախումբ մը:
Այս առիթով Հայաստանէն հրաւիրուած է հանրածանօթ թենոր՝ Գէորգ Հաճեան ղեկավարելու երգչախումբը։
Այս հսկայական աշխատանքին հիմնական հովանաւորն է՝ Հ. Յ. Դ. Նիւ Եորքի Արմէն Գարօ Կոմիտէութիւնը, համագործակցութեամբ՝ Սուրբ Լուսաւորիչ Մայր եկեղեցւոյ:
Գէորգ Հաճեան, ծնած է Այնճար, Լիբանան, 1971-ին:
Նախնական ուսումը ստացած է տեղւոյն «Յառաջ» եւ «Գալուստ Կիւլպէնկեան» վարժարանին մէջ:
1984-ին ընդունուած է Մեծի Տանն Կիլիկիոյ Կաթողիկոսութեան «Զարեհեան» Դպրեվանքը, որուն ընթացքը ամբողջութեամբ աւարտած է 1992-ին:
Յաճախած է Լիբանանի Համազգայինի «Բարսեղ Կանաչեան» երաժշտանոցը, հետեւելով հանրածանօթ խմբավար՝ Յարութիւն Թօփիկեանի դասաւանդութեանց:
«Համազգային»ի խնճոյք-ճաշկերոյթը հարիւրաւոր երիտասարդներ համախմբեց «Զաւարեան» Կեդրոնին մէջ (Յունաստան)
Յունաստանի Համազգային Հայ Կրթական եւ Մշակութային Միութեան Պարի միաւորի վարչութեան նախաձեռնութեամբ ու կազմակերպութեամբ, Շաբաթ՝ 16 Մարտ 2019-ի երեկոյեան ժամը 8-էն սկսեալ, Գոքինիոյ «Զաւարեան» Կեդրոնի «Զաքարեան» եւ «Սարաճեան» բարերարներու անուան զոյգ սրահին մէջ կազմակերպուեցաւ խնճոյք-խրախճանք-ճաշկերոյթ՝ ճոխ սեղանով ու հարուստ գեղարուեստական յայտագրով, որ առիթ տուաւ մօտ 300 ներկաներուն, որոնց 80 առ հարիւր տոկոսը՝ հայ երիտասարդներ, զուարճանալու, երգելու, պարելու եւ մեր ժամանակներէն բխող պատգամներ փոխանցելու համագումարեալներուն, այլեւ մեր ժողովուրդին, որ մեծ ակնկալութիւններ ունի հայ երիտասարդ սերունդէն, մշակոյթի ճամբով մեր ազգային ու գաղափարական երազներն ու տեսլականները վճռական ոգիով շարունակելու եւ միշտ ու իրար ետեւէ հասնող սերունդներուն կազմակերպական որակով փոխանցելու հաստատակամութեամբ:
Սոյն ելոյթին համար ամիսներու նախապատրաստական աշխատանք հարկաւոր էր, որքան ալ կը թուի, թէ խնճոյք-ճաշկերոյթ մը ընթացիկ ու սովորական երեկոյ մը անցընելու տպաւորութիւնը կը թողու:
Պարի միաւորի լրիւ վարչութիւնը, անոր ատենապետն ու օգնականները, պարախումբի տղաքն ու աղջիկները մեղուաջան հետեւողականութեամբ կազմակերպեցին ձեռնարկ մը, որուն միակ նպատակն է ընդհանուր ու առաւելագոյն հասոյթ ապահովել պարախումբի ընթացիկ տարուան Հոկտեմբերին կազմակերպուելիք տարեկան համերգին համար նոր տարազներ գնելու եւ արդէն իսկ գոյութիւն ունեցող տարազներու իրենց պահեստը ճոխացնելու նպատակով:
Համազգայինի «Զաւարեան» մշակութային կեդրոնի նորոգութեան աշխատանքները կը շարունակուին (Սուրիա)
Հակառակ համաճարակի տարածած պայմաններուն, Համազգայինի «Զաւարեան» մշակութային կեդրոնի նորոգութեան աշխատանքները կը շարունակուին։
Արդարեւ Երկուշաբթի, 6 Ապրիլ 2020-ի առաւօտուն, Նոր Գիւղ տուած իր այցելութիւններուն կարգին, Բերիոյ Հայոց Թեմի Բարեջան Առաջնորդ Գերշ․ Տ․ Մասիս Սրբ․ Եպս․ Զօպուեան այցելեց Համազգայինի «Զաւարեան» մշակութային կեդրոն, ընկերակցութեամբ՝ Հոգշ. Տ. Մանուկ Աբղ. Պարիխանեանի, Ազգ. Վարչութեան ատենապետ Յարութ Քիլիսլեանի եւ Արժ. Տ. Խորէն Քհնյ. Պէրթիզլեանի։
Կեդրոնի մուտքին, սրբազան հայրը դիմաւորուեցաւ Համազգայինի Սուրիոյ Շրջ. Վարչութեան եւ «Զաւարեան» մշակութային կեդրոնի հոգաբարձութեան անդամներուն կողմէ:
Սրբազան հայրը շրջելով Համազգայինի կառոյցէն ներս մօտէն ծանօթացաւ կառոյցին, շինարարական տարուող աշխատանքներուն եւ Համազգայինի միաւորներու մշակութային գործունէութեան յատկացուած իւրաքանչիւր բաժինի:
Շրջ. Վարչութեան ատենապետ ընկ. Պերճ Պօղիկեան դիտել տուաւ, որ շինարարական աշխատանքները աւարտելով, կառոյցը մշակութային ամբողջական կեդրոնի մը պիտի վերածուի՝ իր երգչախումբի, պարախումբի, կերպարուեստի, երաժշտանոցի, թատրոնի եւ Հայագիտական Հիմնարկի յատուկ բոլոր բաժիններով:
Սրբազան հայրը գնահատեց հայ մշակոյթի պահպանման համար Համազգայինի տարած գործունէութիւնը, հակառակ պատերազմին գործած աւերներուն, եւ իր հայրական օրհնութիւնն ու ամբողջական զօրակցութիւնը յայտնեց Շրջ. Վարչութեան, Ծաղկազարդի տօնին առիթով ձիթենիի օրհնուած ճիւղեր բաժնելով բոլորին:
Համազգայինի «Արեգ» թատերախումբը` միջազգային մրցոյթներու դափնեկիր (Լիբանան)
Անցեալ տարեշրջանին Համազգայինի «Արեգ» թատերախումբը հանրութեան ներկայացաւ հեղինակ, գեղարուեստական ղեկավար եւ բեմադրիչ Ռոպերթ Առաքելեանի «Ոսկի խնձորը» ամանորեայ երաժշտական թատերախաղով, ապա` Հայոց ցեղասպանութեան 100-ամեակին նուիրուած «Կարօտ» ներկայացումով:
«Կարօտ»-ը մարտ ամսուան ընթացքին ներկայացուեցաւ Պէյրութի եւ Այնճարի, ապա Ապրիլ 24-ին դարձեալ Պէյրութի մէջ:
Ներկայացման խտասալիկը մայիսին ցուցադրուեցաւ Գիւմրիի «Վերածնունդ» միջազգային եօթներորդ մրցոյթ-փառատօնին` աշխարհի շուրջ տասնհինգ երկիրներու թատերախումբերու շարքին գրաւելով երկրորդ տեղը:
Տարբեր երկիրներու մասնագէտներէ բաղկացած դատական կազմի որոշումով «Կարօտ»-ին շնորհուեցաւ միջազգային մրցոյթներու դափնեկիրի պատուաւոր կոչում:
Համազգայինի «Անի» եւ «Էրեբունի» պարախումբերուն միացեալ ելոյթը (Գանատա)
Հովանաւորութեամբ Հայոց ցեղասպանութեան Հարիւրամեակի Գանատայի մարմնին, կազմակերպութեամբ Համազգայինի «Սանահին» մասնաճիւղին, գործակցութեամբ Համազգայինի Թորոնթոյի «Գլաձոր» մասնաճիւղին, Շաբաթ, 21 Նոյեմբեր 2015-ին, երեկոյեան ժամը 8-ին, Մոնթրէալի College Regina Assumpta-ի, Marguerite Bourgeois շքեղ սրահին մէջ, միացեալ ելոյթ ունեցան Մոնթրէալի Համազգայինի «Անի» պարախումբը եւ Թորոնթոյի Համազգայինի «Էրեբունի» պարախումբը: 
Հոգեւոր հայրերու եւ հիւրերու կողքին, ներկայ էին Գանատայի Հայոց Թեմի Առաջնորդ, Գերաշնորհ Տէր Մեղրիկ Սրբ. Եպիսկոպոս Բարիքեան, «Ֆոլքլոր Գանատա»ի վարիչ՝ Կի Լանտրի եւ տիկինը։
«Սանահին» մասնաճիւղի վարչութեան անունով ֆրանսերէն եւ հայերէն բացման խօսք արտասանեց Թամար Շահինեան:
Ան իր խօսքին մէջ շնորհակալութիւն յայտնեց Համազգայինի Գանատայի շրջանային վարչութեան, որուն մտայղացումն էր այսօրուան աննախընթաց ելոյթը. առաջին անգամ ըլլալով երկու պարախումբերը միացեալ ելոյթ կ'ունենան, սակայն այս մէկը պիտի ունենայ յաջորդական բնոյթ, եւ յառաջիկային «Անի» պարախումբը պիտի մասնակցի «Էրեբունի» պարախումբի ելոյթին Թորոնթոյի մէջ:
Անկէ ետք բեմ բարձրացաւ Հայոց ցեղասպանութեան Հարիւրամեակի Գանատայի մարմնի ատենապետ Մհեր Գարագաշեան, որ իր խօսքին մէջ նշեց, որ մեր դատը ճանաչման հանգրուանէն պահանջատիրութեան հանգրուան անցած է:
Մենք կը պահանջենք մեր գրաւուած հողերը, իրաւունքներու հատուցում եւ հետեւանքներու վերացում:
Գնահատանքի խօսք ուղղելով Համազգայինի Գանատայի շրջանային վարչութեան, նաեւ շնորհակալութիւն յայտնելով երկու վարչութիւններուն եւ պարախումբերուն ան շեշտեց, որ մինչեւ այն ատեն, որ իննսունէ աւելի հայ երիտասարդներ կը պարեն ոչ միայն որպէս մշակոյթ ներկայացնողներ, այլեւ` որպէս հա՛յ, մենք պիտի հասնինք մեր վերապրող սերունդի իրաւունքներուն՝ ամբողջական Հայաստանին:
Ելոյթի առաջին բաժինով հանդէս եկաւ «Անի» պարախումբը, որուն պարերուն թեման էր «Թռչող վիշտ»-ը, իսկ գեղարուեստական ղեկավարը՝ Եւա Հայրապետեանը, որ 1995-էն ի վեր կը ղեկավարէ պարախումբը՝ տարիներու ընթացքին ներկայացնելով նոր դարու պարեր:
Յաջորդաբար ներկայացուեցան հայ ժողովուրդի վիշտը կենդանացնող արդիական պարեր՝ «Լքում», «Մի տար ինձ հեռու», «Թռչող վիշտ», «Քոչարի», «Սերենատ», «Խոստովանանք», «Ոգեշնչում» եւ «Մեռելներու հոգու համար», որոնք ներկաներուն լաւագոյնս փոխանցեցին մեր ժողովուրդի ապրած վերիվայրումներով լի անցեալը՝ միշտ յոյսի նշոյլ մը ստեղծելով պարերուն ընդմէջէն:
Նկատելի էր պարողներուն փորձառու եւ բացառիկ կատարումը:
Երեք պարերու մենակատարն էր Մարի Յովհաննէսեանը իր ինքնավստահ ու բարձր գնահատելի կատարողութեամբ:
Արտայայտչական ու խորհրդանշական պարերուն ընթացքին մերթ կ'արտայայտուէր վիշտը, մերթ ներշնչումը, վերապրումն ու վերջաւորութեան երեք երգողներու կողմէ «Տէր ողորմեայի» տպաւորիչ կատարումով՝ մեր ժողովուրդի աննկուն կամքի ու հաւատքի յաղթանակը:
Այս բաժինին զգեստաւորումը աւանդականէն անդին՝ պարերուն խորհրդանիշին պատշաճեցուած էր բծախնդրօրէն:
Քսան վայրկեան դադարէ ետք, որուն միջոցին տեղի ունեցաւ հիւրասիրութիւն-վաճառք, հանդէս եկաւ «Էրեբունի» պարախումբը, որուն գեղարուեստական ղեկավարն է Լոռի Նաճարեանը:
Երկրորդ բաժինի թեման էր «Ազգի ոգին»:
Յաջորդական հայկական պարերը՝ «Տուն իմ հայրենի», «Հայկազուններ», «Տըլէ եաման», «Թամզարա», «Մերիկ մերիկ», «Նուռերու պար», «Կիլիկիա», «Մեր ճանապարհը» եւ «Հայ ենք մենք», խանդավառեցին ներկաները եւ մեր ժողովուրդի իսկական վճռակամ ոգիի ներշնչումով վերակենդանացուցին մեր մշակոյթը:
Խրոխտ ու անվեհեր պարողները իրենց կայտառ կատարումով մեզ փոխադրեցին հայրենի աշխարհ եւ ներշնչեցին՝ հայու ոգիով զինուելու, հայրենիքէն հեռու, օտար ափերու վրայ իսկ:
Բացառիկ մենակատարութեամբ հանդէս եկաւ Լոռի Նաճարեան «Նուռերու պար»-ով:
Նկատառելի էր «Մերիկ Մերիկ» պարին մէջ միախառնումը արդիական եւ աւանդական պարերուն:
Նշենք, որ կարգ մը պարերու ընթացքին բեմին ետին պաստառին վրայ կը ցուցադրուէին պարերուն հետ առնչուող հայրենիքէն նկարներ:
Միջոցին նաեւ տեսերիզով մը ցուցադրուեցաւ «էրեբունի» պարախումբին պատմականը:
Աւարտին Թամար Շահինեան բեմ հրաւիրեց յանձնախումի անդամները, օգնականները, Գլաձոր եւ Սանահին վարչութիւններու ներկայացուցիչներն ու երկու պարուսոյցները, որոնց փոխանցուեցան գեղեցիկ ծաղկեփունջեր՝ ներկաներուն բուռն ծափողջոյններուն ընկերակցութեամբ:
Սրբազան հօր պատգամով վերջ գտաւ աննախադէպ ելոյթը: Ան իր գնահատական խօսքին մէջ շեշտեց, թէ այս երիտասարդներուն պարերով է, որ մեր ժողովուրդի տեսիլքը պիտի շարունակուի, ապա քաջալերելով պարող տղաքն ու աղջիկները ըսաւ. «Դո՛ւք էք մեր այսօրուան հերոսները, դո՛ւք էք դէպի երկինք ճախրող Ազգի ոգին»:
Ատոմ եւ Սեդա Մալխասեան, որոնց մեծ հայրը` Կարապետ Մալխասեան, Համազգայինի հիմնադիրներներէն եղած է, եւ որոնք առ այսօր ընտանիքի բոլոր անդամներով իրենց գործօն մասնակցութիւնը բերած են Համազգայինի կեանքին մէջ, տասը հազար տոլար նուիրեցին Համազգայինին՝ քաջ հաւատալով մեր պարերուն ազնիւ առաքելութեան եւ ազդեցիկ ծառայութեան Հայ դատին:
Ելոյթէն անմիջապէս ետք, «Սանահին» մասնաճիւղի վարչութեան հրաւէրով, երկու պարախումբերու անդամներն ու անձնակազմերը ուղուեցան Հայ կեդրոն, ուր տեղի ունեցաւ խրախճանք՝ մինչեւ առաւօտեան ժամերը:
Սոյն խրախճանքով ամրապնդուեցան Համազգայինի մեծ ընտանիքին միասնականութեան ոգին եւ յարատեւութեան վճռականութիւնը:
Սոնա Թիթիզեան Կէտիկեան
Համազգայինի Արցախ Պարարուեստի Ուսումնարանի եւ «Էրեբունի» պարախումբի տարեկան բարձրորակ ելոյթը (Գանատա)
Վերջերս, Համազգայինի «Բագին» գրական հանդէսի թիւերէն մէկուն մէջ քանդակագործ Զաւէն Խտըշեանի հետեւեալ խօսքին հանդիպեցայ՝ «Իրական արուեստի գործ մը պէտք է ցնցէ դիտողը մէկ տասներորդ երկվայրկեանի մը մէջ իսկ»:
22-23 Յունիս, 2019, շաբաթավերջին, Համազգայինի «Արցախ» Պարարուեստի Ուսումնարանի եւ «Էրեբունի» Պարախումբի տարեկան ելոյթը, պարերու հոյակապ բեմադրութեամբ, համաչափ ու իրար ամբողջացնող շարժումներով, տարազներու հարստութեամբ, երաժշտութեան, լուսաւորումի եւ բեմայարդարումի համադրումով, առաջին իսկ երկվայրկեանէն թռիչք տուաւ հանդիսատեսի մտքին ու հոգւոյն, քաշեց տարաւ զինք դէպի գեղեցիկն ու նրբակերտը։
Կարմիր, թաւշեայ վարագոյրը մեզ կը բաժնէ յաջորդող պահէն։
Լոյսերը կը մարին, կողմնակի խօսակցութիւնը կը դադրի, ու յանկարծ, ծնծղաներու ղօղանջին հետ բարձր կը հնչէ աշխարհով մէկ բեմեր թնդացնող «Երեւան-Էրեբունի»ն, ջերմ ալիք մը սահեցնելով իրանէս վար։
Մինչ երաժշտութիւնը կը շարունակուի, գլուխները մէկ առ մէկ դէպի ետեւ կը դառնան. «Համազգային» թատերասրահի զոյգ դռներէն մուտք գործած պարմանուհիներ, նռան գոյնով պատուած, իւրաքանչիւրը զոյգ ձեռքով մոմակալ մը բռնած, համրաքայլ դէպի բեմ կ՚ուղղուի։
Բեմի վարագոյրը հանդարտ կը բացուի, հանդիսատեսին առջեւ պարզելով «Էրեբունի» պարախումբի տարբերանշանը, շրջապատուած քարակերտ քանդակներու մեծկակ տպագրութեամբ։
Բեմահարթակին վրայ սահող լուսաճաճանչ քայլերու շորորը կ՚առաջնորդէ մեզ դէպի լոյսի հայրենիք։
Ու կը հնչէ զուռնան. Արա Գէորգեանի Արտաշատն է, պարի հրաւիրելով «Էրեբունի»ն, որ խանդավառ ու ինքնավստահ շարժումներով հանդէս կու գայ, հաւաստիացնելով անգամ մը եւս, որ «չի յաղթի ոչինչ այն հին ժողովրդին որ այս ջանքով ու այս կամքով պարել գիտի։»
Համազգայինի «Գլաձոր» մասնաճիւղի վարչական ներկայացուցիչ Մարիա Գարակէօզեանի բացման խօսքին կը յաջորդէ «Արցախ» Ուսումնարանի փոքրերու Ա. Խումբը. «Ճուտիկներ»ը իրենց քունէն կ՚արթննան ու դեղին ծաւալուն փէշերով, համաժամանակ ու մանրիկ քայլերով, մատիկներու շարժումներով ու ժպտուն աչուկներով կը խլեն մեր հոգիները։ 
Կ՚անցնինք դէպի «Արցախ»ի մեծերը. «Կռունկներ»ը իրենց մայր կռունկին առաջնորդութեամբ ձեռքի այնքան նուրբ շարժումներով ու սահուն քայլերով կը գրաւեն բեմը. միտքս դարձեալ Էմինն է՝ «...աչքդ ուր թեքուեր դուր էր գալիս...»։
Կը յաջորդէ Արցախի փոքրերու Գ. Խումբը. «Կինտոներ»ը համարձակ են, զարդարուն անձրեւանոցներու ներքեւ՝ խանդավառ են քայլերը, խօսուն են դէմքերը։
«Կինտոներ»էն ետք մեզ կը դիմաւորեն «Սեւ աչեր»ը, ջութակահար Յովհաննէս Մուպայէտի կատարողութեամբ. ու կը քակուի յուշերու կծիկը, կը թեւածենք դէպի «Յուշեր»ու երազային աշխարհ «Էրեբունի»ի եւ «Արցախ»ի (մեծերու) աղջիկներու հոյակապ կատարումով։
Յուշերէն կը սթափինք, «Էրեբունի»էն Դաւիթ Մանուկեանի ու Հրակ Գարամարտեանի «Զուռնի տրնգի» կտրուկ շարժումներէ բաղկացած առոյգ պարով։
Պահ մը կ՚անջատուինք հայկականէն. «Էրեբունի»ի երկարամեայ անդամներէն Լանա Տէր Պետրոսեանն է բեմահարթակին վրայ. Լանայի սպանական պարի կենսալից կատարումը կը տպաւորէ հանդիսատեսը
Վրայ կը հասնին լուսաշող դէմքերով Փոքրեր Բ. խումբի բողբոջները, ծաղկաւէտ «Գարուն»ը աւետելով. իսկ գարնան արեւով ջերմացած ի՞նչ կայ աւելի հարազատ քան մեր «Քոչարի»ն։
«Էրեբունի»ն է դարձեալ բեմահարթակի վրայ. առնական շարժումներով աղջիկ ու տղայ կը թնդացնեն սրահը ծափեր պոկելով աւարտին։
Գարնան բոյրը կը շարունակուի «Բալենի»ի նուրբ ներկայացումով. հերթը Պատանիներու Բ. խումբինն է, կարմիր, ծաղիկներով զարդարուն տարազներով պարարտ բալենին կը գրաւէ հանդիսատեսը, իսկ Մեծերու խումբի «Տօնական պար»ը տօնախմբութեան մը ցնծութեամբ կը պատէ զայն։
Այնքան չքնաղ են հոգեհարազատ «Տաւիղ»ի մենակատարները՝ Վանի Եագուպեան, Մարիա Մանուկեան, Լանա Տէր Պետրոսեան. այնքան նրբաճաշակ է բեմադրութիւնը, հիացած ենք։
Պատանիներու Ա. խումբի «Կատակ պար»ով յառաջացած խանդը կը շարունակուի «Սուրերու պար»ով, ջութակահար Յովհաննէս Մուպայէտի կատարողութեամբ։ 
Քիչ անց, Մոկաց աշխարհ ենք. եկա՜ն եկա՜ն «Մոկաց հարսեր»ը։
Վեհ ու ծանրակշիռ կեցուածքով, հպարտ նայուածքով ու հրաշագեղ տարազներով կը յայտնուին բեմահարթակի վրայ «Էրեբունի»ի եւ «Արցախ»ի մեծ խումբի աղջիկները, մենակատարութեամբ Ռուպինա Սարգիսեանի։
Երաժշտութիւնը յաւելեալ թափ կ՚առնէ բոլորին սիրելի «Շալախօ»ով, մենակատարն է Մեղեդի Կոստանեան՝ որդան կարմիրով պարուրուած։ 
«Ախալցխա»յի մէջ եւս կը տեսնենք հպարտ ու հաստատակամ հայուհին, թաւշեայ տարազի մէջ զուսպ շարժումներով, մենակատարութեամբ՝ Մարիա Մանուկեանի (Շաբաթ) Լանա Տէր Պետրոսեանի (Կիրակի)։
Ջաւախքի հայրենի հողերէն կը սաւառնինք դէպի հերոսական «Ղարաբաղ», ուր «Էրեբունի»ի տղաքն ու թաւշեայ, ոսկեզօծ տարազը հագին՝ մենակատար Ծիլա Գուրճաքեանը Արցախի ոգին կը փոխանցեն հանդիսատեսին։
Մերթ ընդ մերթ Մարիա Գարակէօզեանի բեմական խօսքերով՝ օրուան յայտագիրը կը հասնի իր աւարտին։
Փակումն է. 130 հաշուող պարողները խումբ առ խումբ կը յառաջանան դէպի բեմ, ջերմ ծափեր խլելով բոլորէն. յատուկ գնահատանքի կ՚արժանանան Էրեբունիի անդամները։
Հանդիսատեսը ոտքի է։
Ի հարկէ, որեւէ յաջող նախաձեռնութեան ետին կան ժրաջան ձեռքեր. այս պարագային՝ վարչական ներկայացուցիչը, պարարուեստի յանձնախումբը, խումբերու հսկիչները ու բեմի ետին գործող օժանդակ անդամները, բեմայարդարումի հեղինակ՝ արուեստագէտ Արա Տէր Յարութիւնեանը. բոլորին կ՚ըսենք՝ ձեր վարձքը կատար։
Հաւանաբար շատ բան կարելի է գրել տաղանդաւոր, վաստակաշատ պարուսոյց, գեղարուեստական ղեկավար եւ բեմադրիչ՝ Նելլի Կարապետեանի մասին, որուն կը պարտինք այս բարձրորակ ելոյթին յաջողութիւնը. որակի հանդէպ իր անխախտ ու անսակարկ համոզումը ակնյայտ է։
Հմուտ պարուսոյցի մը արժանիքներէն մէկը նաեւ իր ունեցած ատաղձէն լաւագոյնը քաղելու յաջողութեան մէջ է։
Բոլոր շնորհաւորանքներուն դիմաց, համեստաբար «ես բան չեմ արել» կը լսենք. այսինքն՝ սա տակաւին առաջին քայլն է. իսկ մենք, ըմբոշխնելէ ետք քանի մը ամսուան հունձքը` անհամբեր կը սպասենք գալիքին։
Թամար ՏօնապետեանԳուզուեան
Համազգայինի «Կարկաչ» մանկական եւ պատանեկան երգչախումբի տարեկան ելոյթը (Լիբանան)
Համազգայինի Լիբանանի Շրջանային վարչութեան նախաձեռնութեամբ եւ Պէյրութի ամերիկեան համալսարանին հետ գործակցաբար Կիրակի, 19 Մայիս 2019-ին, երեկոյեան ժամը 7:00-ին, Պէյրութի ամերիկեան համալսարանի «Էսեմպլի Հոլ»-ին մէջ Համազգայինի «Կարկաչ» մանկական ու պատանեկան երգչախումբը հանդէս եկաւ իր տարեկան ելոյթով` ղեկավարութեամբ եւ խմբավարութեամբ Զաքար Քէշիշեանի, ընկերակցութեամբ դաշնակահարներ Լիանա Յարութիւնեանի եւ Լիւսի Գռուզեանի:
Համազգայինի 22 տարեկան «Կարկաչ» երգչախումբին սոյն ելոյթը նուիրուած էր Կոմիտաս վարդապետի եւ Յովհաննէս Թումանեանի ծննդեան 150-ամեակներուն: Համազգայինի «Կարկաչ» երգչախումբը, որ տարիներու ընթացքին ունեցած է աւելի քան 900 անդամներ, բազմաձայն յատուկ տարբերակով ներկաներուն հրամցուց հայկական ժողովրդական եւ բարձր մակարդակի երգեր:
Ելոյթի ընթացքին, «Կարկաչ»-ի պատանեկան երգչախումբը արաբերէնով երգեց «Պելետի Լուպնեն ըլ ամր» երգը, գրուած` Զաքի Նասիֆի կողմէ. անիկա յատուկ մշակուած էր «Կարկաչ» երգչախումբին համար` դոկտ. Եդուարդ Թորիկեանի կողմէ:
Համազգայինի «Գասպար Իփէկեան» թատերախումբին հիւրախաղերը Հայաստանի մէջ
10-13 Յունիս 2019-ին, Համազգայինի «Գասպար Իփէկեան» թատերախումբը հիւրախաղերով ներկայացաւ հայաստանեան հանդիսատեսին` ամերիկացի թատերագիր Նիլ Սայմընի «Տը կուտ տաքթըր» կատակերգութեամբ, Յակոբ Տէր Ղուկասեանի բեմադրութեամբ:
«Տը կուտ տաքթըր»-ը ներկայացուեցաւ Գիւմրիի (Վ. Աճեմեանի անուան պետական տրամաթիքական թատրոն), Վանաձորի (Յովհ. Աբելեանի անուան պետական դրամատիկական թատրոն) եւ Երեւանի մէջ (Սօս Սարգսեանի անուան Համազգային պետական թատրոն):
Այս առիթով հրապարակուած հաղորդագրութեան մէջ կը նշուի, որ «Գասպար Իփէկեան» թատերախումբը շատ կարեւոր կը նկատէ հայաստանեան թատերախումբերու հետ համագործակցութիւնը` վստահ ըլլալով, որ այսօրինակ կապերու ձեւաւորումը աշխուժութիւն կը մտցնէ եւ նորանոր նախաձեռնութիւններու հիմք կը հանդիսանայ Հայաստանի եւ սփիւռքի թատերախումբերու միջեւ:
Այս գործակցութեան նպատակն է, առիթ տալ հայաստանեան խումբերու սփիւռքի մէջ իրենց տաղանդը բացայայտելու. հարկ է, որ սփիւռքի գաղութները հայրենի թատերական խումբերուն համար թատերական շուկայ ստեղծեն, որպէսզի անոնց թէ՛ տնտեսական, թէ՛ մշակութային հնարաւորութիւնները զարգանան:
Բնական է, որ այս փոխադարձ գործակցութեամբ լիբանանահայ թատրոնը եւ հանդիսատեսը հարստանան որակաւոր ու այլ ճաշակի թատրոններ դիտելով եւ իրենց թատերական հանդիսատեսի մակարդակը բարձրացնելով:
Այս երեւոյթը կը նպաստէ նաեւ հայրենի եւ լիբանանահայ դերասաններու բարեկամական կապերու ստեղծման:
Համազգայինի «Քնար» պարախումբին մասնակցութիւնը Յունաստանի Քոմոթինի քաղաքին հայկական պարի փառատօնին (Լիբանան)
Համազգայինի պարարուեստի մասնագիտացած մասնաճիւղի վարչութիւնը իր հրապարակած նախկին հաղորդագրութեամբ արդէն տեղեկացուցած էր 25 օգոստոսին «Քնար» պարախումբին Յունաստան մեկնումին մասին` մասնակցելու համար Քոմոթինի քաղաքի քաղաքապետութեան կազմակերպած «Հայկական պարերու փառատօնին»:
Փառատօնը տեղի ունեցաւ քաղաքի «Քոնսըրթ Հոլ» սրահին մէջ:
Մասնակցող տասը պարախումբերէն (Աթէնքի, Ռումանիոյ, Պուլկարիոյ, Սոֆիայի, Վարնայի, Պոլսոյ) չորսը Համազգայինի շրջաններն են` Թեսաղոնիկէ, Կիպրոս, Լիբանան եւ Աթէնք:
Պարախումբերը եւ անոնց ընկերացողները արժանացան Յունաստանի թեմի առաջնորդ Գեղամ արք. Խաչերեանի ջերմ ընդունելութեան:
Համազգայինի «Լիւսի Թիւթիւնճեան» ցուցասրահը կը հիւրընկալէ Աշոտ Աւագեանի ցուցահանդէսը (Լիբանան)
Համազգայինի «Լիւսի Թիւթիւնճեան» ցուցասրահը իր երկու յարկերով, տարբեր մթնոլորտով եւ հայրենի արուեստի իւրայատուկ ոճով հարուստ էր Ուրբաթ, 17 Յուլիս 2015-ի երեկոյեան ժամը 6:00-ին, երբ տեղի ունեցաւ բացումը արուեստագէտ Աշոտ Աւագեանի ցուցահանդէսին` հովանաւորութեամբ տէր եւ տիկին Ատոմ եւ Սելլա Թնճուկեաններու, ներկայութեամբ Միացեալ Նահանգներէն, Գանատայէն, Եւրոպայէն եւ այլ երկիրներէ համազգայնականներու եւ Համազգայինի բարերարներու, ինչպէս նաեւ Համազգայինի բարեկամներու, արուեստասէրներու եւ արուեստագէտներու հոծ բազմութեան մը:
Ձեռնարկին բացման խօսքը արտասանեց Սիւզի Տէրտէրեան:
Ան հակիրճ կերպով ներկայացուց արուեստագէտը, որ խառնուելով ու նոյնանալով հայրենի հողին ու բնութեան, իր պաստառներով հարազատօրէն կը փոխանցէ Հայաստանի ժայռերուն ու բնութեան կախարդանքը:
Տէրտէրեան անդրադարձաւ այս ցուցահանդէսին իւրայատկութեան, այն իմաստով, որ անիկա կը վայելէ համազգայնական զոյգի մը` Ատոմ եւ Սելլա Թնճուկեաններու հովանաւորութիւնը, ինչպէս նաեւ տարբեր գաղութներէ եկած համազգայնականներ ու Համազգայինի բարեկամներ իրենց ներկայութեամբ կ՛իմաստաւորեն Համազգայինի «Լիւսի Թիւթիւնճեան» ցուցասրահին համահայկական դերակատարութիւնը:
Համազգայինի «Բարսեղ Կանաչեան» երաժշտական քոլեճի հիմնադրութեան 35-ամեակի համերգ` կատարողութեամբ քոլեճի ուսուցիչներուն (Լիբանան)
Հովանաւորութեամբ Լիբանանի հայոց թեմի առաջնորդ Նարեկ արքեպիսկոպոսի, կազմակերպութեամբ Համազգայինի գեղարուեստի դպրոցներուն, Երեքշաբթի, 4 Դեկտեմբեր 2018-ին, երեկոյեան ժամը 8:30-ին, Հայ աւետարանական Ա. եկեղեցւոյ մէջ տեղի ունեցաւ «Բարսեղ Կանաչեան» երաժշտական քոլեճի 35-ամեակին նուիրուած համերգ` կատարողութեամբ քոլեճի ուսուցիչներուն:
«Բարսեղ Կանաչեան» երաժշտական քոլեճի տնօրէն Վահրամ Էմմիեան հայերէնով եւ անգլերէնով արտասանած իր խօսքին մէջ նկատել տուաւ, որ քոլեճի 35-ամեակը նշել կը նշանակէ նշել յիշատակը եւ յիշել վաստակը անոր հիմնադիրներուն, Համազգայինի իրերայաջորդ շրջանային վարչութիւններուն ու խնամակալութիւններուն, նախկին տնօրէններուն եւ նախկին ուսուցիչներուն, որոնցմէ շատեր այսօր հեռացած են այս աշխարհէն, սակայն անոնց աշխատանքն ու վաստակին պտուղը ահա կենդանի կը մնան 35 տարիէ ի վեր:
Էմմիեան յայտնեց, որ երաժշտական քոլեճը հիմնուեցաւ Լիբանանի քաղաքացիական պատերազմի` համատարած աւերի, քանդումի, սպանութեան, քաոսի, այլ խօսքով` անստոյգ ապագայի օրերուն եւ կը շարունակէ իր երթը տնտեսական պատերազմի ներկայ օրերուն:
«Համազգայինի «Բարսեղ Կանաչեան» երաժշտական քոլեճը կը շարունակէ գործել ի խնդիր նոր սերունդի հոգեմտաւոր աշխարհի հարստացման ու զարգացման:
Այո՛, քաջ գիտենք, որ մեր բոլոր աշակերտները արհեստավարժ երաժիշտներ պիտի չըլլան, սակայն նաեւ գիտենք, որ այդ արհեստավարժ երաժիշտները կարիքը ունին արհեստավարժ երաժշտասէրներու, այսինքն` ունկնդիրներու, որոնք գիտեն լաւը վատէն, գեղեցիկը տգեղէն, արժէքաւորը անարժէքէն զանազանել, այլ խօսքով` օժտուած են ճշգրիտ կերպով կողմնորոշուելու եւ գնահատելու գիտելիքներով ու մշակուած ճաշակով:
Ահա այս է մեր 35-ամեայ հաւատամքը եւ առաքելութիւնը, ահա այս է մեզի փոխանցուած ջահը», եզրափակեց Վահրամ Էմմիեան:
Համազգայինի «Սանահին» մասնաճիւղի Ամանորի Հաւաքը (Գանատա)
Շաբաթ 12 Յունուար 2019-ի երեկոյեան ժամը 8-ին, Հայ Կեդրոնի Աւետիս Ահարոնեան սրահի մէջ համախմբուած էին շուրջ 200 համազգայնականներ եւ Համազգայինի «Սանահին» մասնաճիւղի սատար կանգնող ազգայիններ, ընկերային ջերմ մթնոլորտի մը մէջ, միասնաբար նշելու Ամանորը։
Մոնթրէալի «Սանահին» մասնաճիւղի Վարչութեան անունով, բարի գալուստի խօսքով, ձեռնարկին բացումը կատարեց մասնաճիւղի ատենապետուհի Թամար Շահինեան։
Ան իր խօսքին մէջ յատուկ շնորհակալութիւն յայտնեց բոլոր ներկաներուն, որոնք տարեշրջանի ընթացքին իրենց մասնակցութիւնը բերին, օժանդակելով Համազգայինի բոլոր ձեռնարկներուն, ըլլան անոնք պաշտօնեաներ թէ յանձնախումբերու անդամներ, երգչախումբի, պարախումբի, թատերախումբի, գրատարածի, «Մ. Իշխան» գրադարանի, Փոքրերու պատմութեան ժամի եւ Համազգայինի Ակումբներու անդամներ։
Ընկերուհին յիշեց, թէ Համազգայինը այսօր կ'ապրի եւ հայ մշակոյթն ու կրթութիւնը կը փոխանցէ հանրութեան շնորհիւ, սիրայօժար իրենց պատասխանատուութիւնը վերցնող նուիրեալներուն:
Այս առթիւ Տարուան գնահատագրին արժանացաւ Համազգայինի Գրատարածի պատասխանատու Ռաքէլ Տէմիրճեանը։
Ընկհ. Շահինեան անոր հակիրճ կենսագրականը ներկայացնելէ ետք, անդրադարձաւ անոր բեղուն գործունէութեան եւ ըսաւ. «Համազգայինը հպարտ է իր ընտանիքին մէջ ունենալու Ռաքէլին նման անդամներ, որոնք կը դրսեւորեն մեր առաքելութիւնը վառ պահելով հայ գրականութիւնն ու կամաւոր աշխատանքի ոգին։
Համազգայինի ընտանիքին մէջ, դժուար պիտի ըլլար գտնել այսքա՛ն նուիրեալ, այսքա՛ն հոգատար եւ զոհուող միութենական մը, որ աւելի քան քսան տարիներէ ի վեր, ամէն կիրակի, անխտի՛ր, Ահարոնեան սրահին մուտքին, կը զետեղէ մեր փոքրիկ վաճառատունը, որ կը ներկայացնէ թէ՛ իր ներքին աշխարհը եւ թէ իր զոհաբերութեան ոգին»։
Սոյն երեկոյին, քաջալերելի էր երիտասարդներու ներկայութիւնը, իսկ գեղարուեստական յայտագիրը ճոխ էր ասմունքներով, ուր իրենց կատարումներով հանդէս եկան Գարեգին Կիւրիւնլեան եւ Արփի Սողոմոնեան, իսկ մեներգներով հանդէս եկան Լաուրա Պէրպէրեան, Անիթա Թոպի եւ Ֆլորա Արդինեան։
Մեծ խանդավառութիւն ստեղծեցին երկու ընկերային խաղերը, զորս կազմակերպած էր Ատոմ Մալխասեանը՝ լաւագոյն ձիւնամարդի պատրաստութիւնն ու փուչիկներով վազքի մրցոյթը։
Երեկոյի ընթացքին, խումբ մը սեղանակիցներ խանդավառուելով տաք մթնոլորտէն, երգչախումբ մը կազմեցին եւ ներկայացուցին Կաղանդ Պապային երգը, ղեկավարութեամբ Ատոմ Մալխասեանի, ապա «Երեւան-Երեբունի» երգով հանդէս եկաւ նաեւ «Քնար» երգչախումբը։
Տեղի ունեցաւ կարկանդակներու հատում՝ տարեշրջանի ընթացքին «Քնար» երգչախումբի ելոյթին եւ «Պետրոս Ադամեան» թատերախումբի «Բաբելոնի Աշտարակը» ներկայացումին առթիւ։
Ապա Լեւոն Գաբրիէլեան իր զաւեշտով ու թատերական տաղանդով զուարճացուց ներկաները, ներկացնելով «Հին ու Նոր Խոհանոցը» մենախօսութիւնը։
Տեղի ունեցան նաեւ ելոյթներ, Համազգայինի զոյգ «Անի» պարախումբի անդամներու կատարողութեամբ։
Աւարտին վաճառուեցան վիճակահանութեան տոմսեր, եւ տեղի ունեցան նուիրատուութիւններ, որոնց հասոյթը նպաստեց ձեռնարկին ծախսերուն։
Երեկոն շարունակուեցաւ ընկերային հաճելի մթնոլորտի մը մէջ, խինդ ու խաղով, քէֆ ու պարով։
Հայկական ամանորը, հայկական աւանդութեան համաձայն այդպէս պէտք էր դիմաւորել:
Ներկաները մեծ գոհունակութեամբ մեկնեցան սրահէն, հպարտութեան եւ երախտապարտութեան զգացումներով, որոնք մաս կը կազմեն Համազգայինի մեծ ընտանիքին:
Համազգային «Սանահին» մասնաճիւղի վարչութիւն
Համազգայինի «Սանահին» մասնաճիւղի Ամանորի աւանդական խրախճանքը (Գանատա)
Շաբաթ, 10 Յունուար 2015-ին, Մոնթրէալի Հայ Կեդրոնի «Ահարոնեան» սրահէն ներս Համազգայինի «Սանահին» մասնաճիւղը կազմակերպած էր իր տարեկան Ամանորի հաւաքոյթը, որուն ներկայ էին շուրջ 200 համազգայնականներ:
Երեկոյեան ընթացքին գործադրուեցաւ ճոխ գեղարուեստական յայտագիր, որուն ընթացքին ասմունքեցին Սեւան Թասլաքեան, Անահիտ Պալեան, Լիւսի Ալեքսանեան եւ Վարդգէս Քիւփէլեան. վերջինիս Աւետիս Ահարոնեանէն «Արմենիա» արձակ գրութեան ասմունքը արժանացաւ ներկաներու յոտնկայս ծափերուն:
Մեներգներով բեմ բարձրացան Թամար Փանոսեան, Սեւան Աբանեան եւ Անիթա Թոպի: Նորութիւն էր Ս. Յակոբ Վարժարանէն 5 շրջանաւարտներէ բաղկացած նորակազմ «Զարթօնք» խումբը, որ իւրայատուկ մեկնաբանութեամբ վերակենդանացուց շարք մը ժողովրդական երգեր:
Երեկոյեան ընթացքին Սանահին մասնաճիւղի վարչութիւնը գնահատագրով մը պատուեց ընկերուհի Նորա Կիւրիւնլեանը, իր երկարամեայ ծառայութիւններուն համար, իսկ Պետրոս Ադամեան թատերախումբէն Լեւոն Գաբրիէլեան վարեց արուեստի գործի աճուրդ մը:
Հաւաքոյթին առթած կերուխումի եւ պարերու տօնական մթնոլորտին վայելքի ապրումով, ներկաները բարձր տրամադրութիւններով մեկնեցան սրահէն:
Համազգայինի «Սայաթ Նովա» երգչախումբի յաղթապանծ ելոյթը կոմիտասեան իմաստութիւնը ամրագրեց լոսանճելըսահայութեան կեանքին մէջ
Շաբաթ, 4 Մայիս, 2019-ի երեկոյեան, բաց աչքերով վկան եղանք գողտրիկ հրաշքի մը, որ կատարուեցաւ Փասատինայի «Փազնազ» աւետարանական եկեղեցւոյ մէջ:
Հրաշագործը Համազգայինի Արեւմտեան Ամերիկայի «Սայաթ Նովա» երգչախումբն էր, ընկերակցութեամբ նոյնքան հրաշալի սիմֆոնիք նուագախումբին:
Զոյգ խումբերուն առաջնորդութիւնը ստանձնած էր ղեկավար Միքայէլ Աւետիսեան:
Այդ գիշեր, լոսանճելըսահայութեան կեանքին մէջ իրաւամբ արձանագրուեցաւ գեղարուեստական վայելքի նոր բարձունք մը՝ շնորհիւ Միքայէլ Աւետիսեանի եւ Գայեանէ Պաղտասարեանի ղեկավարութեամբ բեմ բարձրացած Համազգայինի «Սայաթ Նովա» սիրողական երգչախումբի գրեթէ անթերի եւ մասնագիտական մակարդակի կատարողութեան:
Կոմիտաս վարդապետի ծննդեան 150-ամեակին եւ «Սայաթ Նովա» երգչախումբի հիմնադրութեան տասնամեակին նուիրուած Համերգին ներկայ էին Թորգոմ եպս. Տօնոյեան, առաջնորդական փոխանորդ Կիլիկիոյ Հայոց թեմի, հոգեւոր հայրեր, ՀՅԴ Արեւմտեան Ամերիկայի Կեդրոնական կոմիտէի, Փասատինայի «Լեռնավայր» կոմիտէութեան ներկայացուցիչներ, Համազգայինի Կեդրոնական, Շրջանային եւ տեղական վարչութեանց անդամներ եւ բազմահարիւր մշակութասէր հայորդիներ, որոնք ամբողջ երկու ժամ շունչերնին բռնած՝ վայելեցին հայկական երաժշտութեան երանգները (դասական, ազգային-յեղափոխական, ժողովրդական…), յօրինուած՝ հեզասահ անցումներու շքեղ ճարտարութեամբ մը:
Երեկոյթը սկսաւ տպաւորիչ եւ աննախադէպ կենդանի պատկերով մը՝ կոմիտասեան «Օրօր»ով, զոր ներկայացուցին Grand Stage Dance Studio-ի սաները, հեղինակութեամբ Գայեանէ Պաղտասարեանի:
Հոյակապ մտայղացում մը, որ առաջին իսկ վայրկեանէն ելեկտրականացուց մթնոլորտը, բեմ ու սրահ դարձուց հաղորդակից իրարու, այլեւ կոմիտասեան շունչին տուաւ թեւեր, ալեկոծեց ներկաներուն հոգիները այնպէս, որ մթնոլորտը ողողուեցաւ հայկականութեան պաղպաջուն ոգիով:
Խումբ մը սաներ բացառիկ կատարողութեամբ թարգմանը հանդիսացան Կոմիտաս վարդապետի կեանքին յատկանշական դրուագները ներկայացնելով «Օրօր»ին հետ միաձոյլ՝ ազգային աղէտն ու թախիծը, կոմիտասեան իրականութիւնն ու երեւակայութիւնը շքեղօրէն ընդելուզելով իրարու՝ իբրեւ գեղեցիկի եւ վսեմի համադիր ամբողջութիւն, մենակատարութեամբ Նաթալի Պուիքեանի:
Կենդանի պատկերին յաջորդեց Կոմիտասի «Ազգային օրհներգ»ը՝ թափ տալով երգչախումբի 48 չափահաս անդամներու կատարողութեան:
Խնամուած եւ անցումային ճարտարութեամբ յագեցած համերգով երգչախումբը ներկայացուց դասական եւ ժամանակակից երաժշտագէտ-յօրինողներէն նմուշներ. առաջին բաժինով կատարուեցան «Կոմիտասեան» (մշակումը Սուրէն Խաչատուրեանի), «Նարօ Ջան» (Բարսեղ Կանաչեան), «Ո՜վ Հայոց Աշխարհ» (Մակար Եկմալեան), «Երազ իմ Երկիր» (Ռոպերթ Ամիրխանեան) եւ «Մարգարտաշար» (Ռուբէն Ալթունեան) խմբերգները:
Համազգայինի «Թորոս Ռոսլին» կերպարուեստի տարեկան ցուցահանդէս (Լիբանան)
Երեքշաբթի, 5 Յուլիս 2022-ին Համազգայինի «Լեւոն Շանթ» կեդրոնի «Արմէնեան» սրահին մէջ տեղի ունեցաւ Համազգայինի «Թորոս Ռոսլին» կերպարուեստի դպրոցի աւանդական տարեկան ցուցահանդէսը:
Համազգայինի «Թորոս Ռոսլին» կերպարուեստի ակադեմիան 34 տարիէ ի վեր կը գործէ եւ տուած է արուեստագէտներ, որոնք իրենց յատուկ տեղը ունին լիբանանահայ հասարակութեան մէջ կամ այլուր:
Դպրոցը ունի իր ակադեմական ծրագիրը` տարիքային փուլերով եւ արհեստավարժ ուսուցիչներով:
Հանդիսութեան ընթացքին «Թորոս Ռոսլին» կերպարուեստի դպրոցի տնօրէն խորհուրդի ատենապետ Թալին Մոսիկեան բարի գալուստ մաղթելէ ետք ներկաներուն ըսաւ. «Համազգայինի «Թորոս Ռոսլին» կերպարուեստի դպրոցին նպատակն է հայ արուեստին շնորհիւ պահպանել հայկական մշակութային արժէքները` նոյն ատեն գծանկարին ընդմէջէն զարգացնելով աշակերտին ինքնուրոյն արտայայտուելու եւ ինքնավստահ դառնալու յատկութիւնները»:
Համազգայինի «Զաւարեան» մշակութային կեդրոնի պաշտօնական բացում (Սուրիա)
Երկուշաբթի, 10 Դեկտեմբեր 2018-ին, յետմիջօրէի ժամը 5:00-ին, տեղի ունեցաւ Համազգայինի «Զաւարեան» մշակութային կեդրոնի պաշտօնական բացումը։
Բացման արարողութեան ներկայ էին՝ վասն Բերիոյ Թեմի Առաջնորդին, Տէր Յուսիկ Աւագ Քահանայ Սեդրաքեան, Համազգայինի Կեդրոնական Վարչութեան անդամներ՝ Սպարտակ Ղարաբաղցեան, Լորիկ Սապունճեան, Անդրանիկ Մսըրլեան եւ Կարօ Ալեքսանեան, Բերիոյ Հայոց Թեմի Ազգ. Վարչութեան անդամ Գուրգէն Գալուստեան եւ Պատկան Մարմինի ներկայացուցիչներն ու Համազգայինի Շրջ. Վարչութեան անդամները։
Համազգայինի «Զուարթնոց» երգչախումբը փառաշուք համերգով հմայեց հալէպահայ հանդիսատեսը
Կիրակի, 28 Փետրուար 2016-ին, Հալէպի « Գէորգ Եսայեան» սրահէն ներս տագնապահար հալէպահայութիւնը եզակի ոգեւորութիւն ապրեցաւ՝ ըմբոշխնելով Համազգայինի «Զուարթնոց» երգչախումբի բարձրորակ համերգը, գեղարուետական ղեկավարութեամբ վաստակաւոր խմբավարուհի Գայեանէ Սիմոնեան- Տէրեանի, դաշնամուրի ընկերակցութեամբ Ռուզան Պարսումեանի։
Համերգի բացումը կատարուեցաւ Սուրիոյ եւ Հայաստանի Հանրապետութեան քայլերգներով։
Ապա ներկաները մէկ վայրկեան յոտնկայս յարգեցին Սուրիոյ նահատակներուն յիշատակը։
Հայերէն բացման խօսքով Մարիա Պոշկեզենեան նշեց, որ Համազգայինը հաւատարիմ իր առաքելութեան տեւաբար կանգնեցաւ մեր ժողովուրդին կողքին, հայ մշակոյթով լիցքաւորելու անոր կեանքը։
Արաբերէն բացման խօսքով Ռաֆֆի Սիւլահեան ըսաւ, որ փորձեցին ու կը շարունակեն փորձել մահուան դատապարտել Հալէպն ու անոր բնակչութիւնը, բայց Հալէպը կանգուն է իր ամրոցին նման՝ վկայ «Զուարթնոց» երգչախումբի յաղթական այս ելոյթը։
Յայտագիրի առաջին բաժինով երգչախումբը ներկայացուց հետեւեալ երգերը. «Հայր մեր» Եկմալեան, «Ազատ Հայաստան» Ստեփան Լուսիկեան ( նուիրուած Հայաստանի վերանկախացման 20 ամեակին), հարսանեկան երգերու շարք Կոմիտաս, «Տուն իմ հայրենի» Ն. Իսպիրեան, հայրենասիրական երգերու շարք, մշակում՝ Գայիանէ Սիմոնեան-Տէրեանի, Անոյշ օփերայէն «Համբարձում յայլա», «Վուշ վուշ», « Ամպի տակից» Ալ. Սպենդիարեան, մշակում՝ Գայիանէ Սիմոնեան- Տէրեանի, « Էնզելի» Ալ. Սպենդիարեան, մշակում՝ Գայիանէ Սիմոնեան-Տէրեանի(հնչիւնային այս երգին իր մասնակցութիւնը բերաւ Համազգայինի «Սարդարապատ» պարախումբը), «Ըրթ սոնկ» Մ. Ճէքսըն, արաբերէն երգեր՝ «Ռէյէթէք պըլ աալի», «Ալ հաքքու սիլահի»։
Յայտագիրի երկրորդ բաժինի բոլոր երգերը մշակած էր խմբավարուհի Գայեանէ Սիմոնեան-Տէրեանը։
Երգչախումբը այս բաժինով մեկնաբանեց հետեւեալ երգերը՝ « Է հէյ ոտքի» Յ. Պատալեան, «Երնէկ թէ այս նոր տարին» Ռ. Հախվերտեան, « Քաղաք իմ Հալէպ» խօսք՝ Մարգարիտ Շամիլեան-Մուրատեանի, երժշտ. Գայիանէ Սիմոնեանի, «Հիլուա իա պելետի» Տալիտա, «Ապարան» Ռ. Պետրոսեան, « Անցնում ես նազով» Ալ Աճեմեան, «Մոսկովեան գիշերներ» Ս. Սետոյի, « Կապոյտ մանուշակ» Մ. Մավիսաքալեան, « Արի եար ջան», «Հոյ նար» Թ. Ալթունեան, « Հայաստան» Ա. Այվազեան։
Երկրորդ բաժինի կարգ մը երգերուն երգչախումբին ընկերակցեցաւ սենեկային նուագախումբը՝ առաւել հմայիչ դարձնելով համերգը։
Համերգի կարգ մը երգերուն գործիքաւորումը կատարած էր տոքթ. Ռաֆֆի Ապէճեան։
Հանդիսավարուհի Մարիա Սարգիսեան մէջընդմէջ ներկայացուց երգերուն առնչուող մեկնաբանութիւններ։
Երգչախումբի 60 երգիչ երգչուհիները, խմբավարուհի Գայեանէ Սիմոնեան-Տէրեանի բծախնդիր եւ անխոնջ աշխատանքին շնորհիւ հոգեզմայլ պահեր պարգեւեցին հանդիսատեսին, հմտօրէն կատարելով ամէնէն բարդ ստեղծագործութիւններն անգամ, վերստին շողացնելով «Զուարթնոց»ի ջերմացնող արեւը։
Համերգը ինքնին յաղթանակ մըն էր հալէպահայութեան համար, որ կ՚ապրի ու կը շնչէ հայ մշակոյթի կենարար ոգիով։
Համազգայինի եւ ՀՅԴ ԱԵՄ֊ի համատեղ միջոցառումը Քոլատակում (Արցախ)
Յուլիսի 19-ին, Համազգային հայ կրթական եւ մշակութային միութեան Արցախի գրասենեակի եւ ՀՅԴ Արցախի երիտասարդական միութեան համատեղ նախաձեռնութեամբ Մաղաւուզ գիւղի Համազգայինի ազգային երգի ու պարի խմբակների երեխաների համար կազմակերպուեց արշաւ-էքսկուրսիա դէպի Մարտակերտի շրջանի Քոլատակ գիւղում գտնուող Յակոբավանք:
Նախաձեռնութեանը միացան նաեւ Արցախեան 44-օրեայ պատերազմի հետեւանքով տեղահանուած եւ Քոլատակում վերաբնակուեցած մի խումբ դպրոցականներ, ՀՅԴ Բիւրոյի երիտասարդական գրասենեակի եւ ՀՅԴ ԱԵՄ-ի նախաձեռնած «Վերելք» Ճամբարի մասնակիցներ:
Համազգայինի «Կարկաչ» մանկապատանեկան երգչախումբի Ամանորի եւ Ս. Ծննդեան տօնական համերգ (Լիբանան)
Համազգայինի «Կարկաչ» մանկապատանեկան երգչախումբը «Պէյրութ Չանթս»-ի նախաձեռնած հոգեւոր երաժշտութեան Պէյրութի 7-րդ փառատօնի ծիրին մէջ Ամանորի եւ Ս. Ծննդեան առիթով տօնական համերգ մը ներկայացուց Շաբաթ, 20 Դեկտեմբեր 2014-ին, երեկոյեան ժամը 6:00-ին, Ս. Նշան Մայր եկեղեցւոյ մէջ:
Համերգին իր մասնակցութիւնը բերաւ նաեւ Համազգայինի «Այգ» երիտասարդական երգչախումբը: Խումբերու գեղարուեստական ղեկավարն ու խմբավարն էր Զաքար Քէշիշեան, իսկ դաշնակահարները` Լիանա Յարութիւնեան եւ Արեգ Տաղլեան:
Համերգին բարի գալուստի խօսքը փոխանցուեցաւ արաբերէնով, նշուեցաւ, որ հաւաքուեր ենք մասնակից դառնալու փոքրիկ հրեշտակներու Ամանորի հոգեւոր եւ աւանդական երգերու կատարումներուն:
Այս առիթով շնորհակալութեան խօսք ուղղուեցաւ Փոլա Եագուպեանին, որ հովանաւորեց համերգը եւ նեցուկ կանգնեցաւ անոր կայացման:
Համազգայինի Արդի Միաւորը (ԱՄՆ)
5 Հոկտեմբեր 2018-ին, Համազգայինի Արդի միաւորը իր գործունէութեան տարեգրութեան մէջ տպաւորիչ յառաջխաղացք արձանագրեց:
Արդի միաւորը Համազգայինի Հայ Կրթական եւ Մշակութային Միութեան Արեւմտեան Ամերիկայի Շրջանային վարչութեան մաս կը կազմէ:
Անոր նպատակն է՝ քաջալերել, յայտնաբերել նոր տաղանդներ, անոնց բեմ տալ եւ երիտասարդ հայ սերունդը համախմբել հայկական մշակոյթի, արուեստի եւ գիտութեան զարգացման եւ տարածման գործունէութեան շուրջ, այլազան ձեռնարկներ եւ համերգներ կազմակերպելով:
Արդի միաւորի ձեռնարկած առաջին ելոյթը ընկերական հանդիպում եւ հաւաքոյթ մըն էր «Սեթըլայթ Սիթի»ի մէջ, ուր տեղի ունեցաւ երաժշտական հանդէս եւ Արմէն Արուշի գեղանկարչական արուեստի ցուցադրութիւնը: 
Վերջերս Արդի միաւորը նաեւ կազմակերպեց «Ծառերը Հայաստանի Մէջ» խորագրեալ երկրորդ յաջող ձեռնարկը:
Օրուան հիւրն էր «Armenia Tree Project» կազմակերպութեան տնօրէն Անահիտ Ղարիպեան, որ ներկայացուց «Հայկական Ծառ» ծրագիրի անցեալի գործունէութիւնը, անոր նուաճած յաջողութիւններն ու կարեւորութիւնը Հայաստանի մէջ, ինչպէս նաեւ նպատակն ու յետագայ ծրագիրները:
Ան նշեց, որ «Հայկական Ծառ» ծրագիրը այս տարի պիտի տօնէ իր հիմնադրութեան 25րդ ամեակը:
25 տարիէ ի վեր այս կազմակերպութիւնը յամառօրէն ծառեր ցանած է, որպէսզի անտառահատումի հարցը լուծէ եւ Հայաստանի կլիմայի եւ միջավայրին բարելաւման նպաստէ:
Նոյն կազմակերպութենէն Սերա Հէյս՝ «Հայկական Ծառ» ծրագիրի Արեւմտեան Ամերիկայի ներկայացուցիչը, հակիրճ կերպով խօսեցաւ Սիւնիքի մէջ իր ապրած օրերուն անմոռանալի փորձառութեան մասին, երբ ան ժամանակաւորապէս Հայաստան կը բնակէր՝ իբրեւ «Փիս Քոր»ի անդամ: 
Վերոնշեալ երկու ներկայացուցիչները շատ կարեւոր տեղեկատուական ներկայացում մը կատարեցին՝ հանդիսականներուն ծանօթացնելով իրենց աշխատանքները։
Համազգայինի գեղարուեստի դպրոցներու պատասխանատուներու այցելութիւնները` հայկական վարժարաններ (Լիբանան)
Հինգշաբթի, 6 Նոյեմբեր 2014-ին, Համազգայինի գեղարուեստի դպրոցներու ղեկավարներ Ռազմիկ Պերթիզլեան, Ռոպերթ Առաքելեան, Կարէն ու Ժաքլին Մակինեաններ եւ Արմէն Ճենտերեճեան այցելեցին Ազգային Աքսոր Գասարճեան, Ազգային Սրբոց Քառասնից Մանկանց եւ Ազգային Աբգարեան վարժարաններ:
Արուեստագէտներուն կ՛ընկերանային Համազգայինի Լիբանանի Շրջանային վարչութեան գործավար Յակոբ Մկրտիչեան եւ գեղարուեստի դպրոցներու խնամակալութեան ներկայացուցիչ Վարդան Յովսէփեան:
Անուանի արուեստագէտները խօսեցան «Թ. Ռոսլին» ակադեմիայի, «Բ. Կանաչեան» երաժշտանոցի, «Գայեանէ» պարարուեստի եւ «Արեգ» թատերական դպրոցներու կարեւորութեան, ուսումնական ծրագիրներուն, արձանագրութեան եւ այլ պայմաններու մասին:
Աշակերտները մեծ խանդավառութիւն եւ պատրաստակամութիւն ցուցաբերեցին` արձանագրուելու Համազգայինի վերոյիշեալ դպրոցներուն մէջ, որոնք հայ աշակերտին հարազատ մշակութային օճախներն են:
Յառաջիկային պիտի շարունակուի արուեստագէտներուն այցելութիւնը հայկական վարժարաններ:
Համազգայինի գեղարուեստի դպրոցները ուրախութեամբ կը սպասեն բոլոր հայ արուեստասէր աշակերտներուն:
Համազգայինի Գանատայի շրջանի 42-րդ Շրջանային Ժողով
Համազգային Հայ Կրթական եւ Մշակութային Միութեան Գանատայի շրջանի 42-րդ Շրջանային ժողովը տեղի ունեցաւ Շաբաթ 28 Օգոստոս 2021-ին, Kingston, Four Points by Sheraton պանդոկին մէջ:
Ժողովին իրենց մասնակցութիւնը բերին Գանատայի Թորոնթոյի «Գլաձոր» մասնաճիւղէն 6 պատգամաւորներ, Մոնթրէալի «Սանահին» մասնաճիւղէն 13 պատգամաւորներ եւ մէկ հիւր, Գէյմպրիճի «Տաթեւ» մասնաճիւղէն 2 պատգամաւորներ եւ մէկ հիւր եւ Վանգուվըրի «Վարագ» մասնաճիւղէն 1 պատգամաւոր:
Վանգուվըրէն ժողովին կապուեցան առցանց:
Ժողովին ներկայ էին Համազգայինի Կեդրոնական վարչութեան Գանատայի ներկայացուցիչը՝ ընկ. Վիգէն Թիւֆէնքճեան եւ Կեդրոնական վարչութեան անդամ ընկհ. Լորիկ Սապունճեան, Հ.Յ.Դ. Գանատայի Կեդրոնական կոմիտէի Համազգայինի մօտ ներկայացուցիչը՝ ընկ. Վահէ Յակոբեան եւ Հ.Մ.Ը.Մ.-ի Շրջանային վարչութենէն ընկ. Արպի Ղազարեան:
Արժեւորելով ընթացաւարտ վարչութեան գործունէութիւնը, ժողովականները զայն գտան յոյժ գնահատելի, մանաւանդ համավարակի պայմաններուն տակ:
Յառաջիկայ տարեշրջանի գործունէութեան համար ժողովականները որդեգրեցին հետեւեալ մարզերուն վերաբերեալ բանաձեւեր. Արթլինքս, Աշակերտական Գրական Մրցոյթ, Խօսակցական Արեւմտահայերէնի դասընթացք, «Լեւոն Շանթ» Հայերէնագիտական դասընթացք, Հրատարակչական, «Բագին» պարբերաթերթ: 
Նաեւ նկատի առնելով Լիբանանի տնտեսական տագնապը, ժողովը որոշեց օգնութիւն տրամադրել Համազգայինի Ճեմարանին, «Ուսուցիչ մը որդեգրել» ծրագիրով:
Ժողովի աւարտին կատարուեցաւ լրացուցիչ ընտրութիւն 2021-2022 տարերշրջանի համար, եւ ընտրուեցաւ ընկհ. Թալին Արթինեան Գըլըպոզեան (Թորոնթօ), իսկ իրենց ընտրական շրջանը կը շարունակեն ընկերուհիներ Թամար Շահինեան, Ռոզմարի Սահակեան, Անիթա Թոպի (Մոնթրէալ ) եւ ընկհ. Էօժենի Բարսեղեան (Թորոնթօ)։
Միօրեայ Շրջանային ժողովը աւարտեցաւ Շաթաթ կէսօրէ ետք:
Համազգայինի Կեդրոնական Վարչութիւնը այցելեց Սփիւռքի նախարարութիւն
10 Սեպտեմբեր 2018-ին Հայաստանի Հանրապետութեան սփիւռքի նախարար Մխիթար Հայրապետեան ընդունեց Համազգայինի Կեդրոնական վարչութեան անդամները:
Ողջունելով հիւրերը` սփիւռքի նախարար Մխիթար Հայրապետեան կարեւոր նկատեց 90-ամեայ կազմակերպութեան ներդրումը հայակերտման ու հայրենիք-սփիւռք կապերու ամրապնդման մէջ:
Ան յատկապէս նշեց. «Ուժեղ Հայաստանի շահերէն կը բխի ունենալ ուժեղ սփիւռք, ուժեղ սփիւռքի շահերէն կը բխի ունենալ ուժեղ Հայաստան:
Պէտք է լծուինք նաեւ սփիւռքի խնդիրներու լուծման:
Պետութեան եւ աշխարհասփիւռ հայութեան շահերէն կը բխի խորքային աշխատանք տանիլ կրթական հարցերու լուծման ուղղութեամբ:
Կրթութիւնը, մշակոյթը կարեւոր արժէքներ են հայակերտման համար: 
Մարտահրաւէրներու հարցով յստակ են կատարուելիքները:
Սփիւռքը պէտք է զգայ, որ իր թիկունքին կայ հզօր պետութիւն»:
Հանդիպման ընթացքին անդրադարձ կատարուեցաւ արեւմտահայերէնի, հայկական դպրոցներու, անոնց մրցունակութեան խնդիրներուն:
Համազգային Կեդրոնական վարչութեան ատենապետ Մկրտիչ Մկրտիչեան շնորհակալութիւն յայտնեց արդիւնաւէտ հանդիպման համար, ներկայացուց կառոյցի գործունէութեան ուղղուածութիւնը, նպատակները եւ յառաջիկայ աշխատանքները` վստահեցնելով, որ համագործակցութիւնը պիտի շարունակուի նոր ոգեւորութեամբ եւ գործնական քայլերով:
Համազգայինի Կեդրոնական Վարչութեան այցելութիւնը Ն. Ս. Օ. Տ. Տ. Արամ Ա. Կաթողիկոսին
Երկուշաբթի, 24 Յունիս 2019-ին, Համազգայինի Կեդրոնական Վարչութիւնը այցելեց Ն. Ս. Օ. Տ. Տ. Արամ Ա. Կաթողիկոսին:
Այցելութեան ընթացքին Կեդրոնական Վարչութեան անդամները Վեհափառ Հայրապետին ներկայացուցին Համազգայինի գործունէութիւնը եւ ապագայի ծրագիրները։
Տեղի ունեցաւ նաեւ ընդհանուր խօսակցութիւն ազգային առօրեայ հարցերու մասին։
Համազգայինի սիրերգութեան երեկոն (Գանատա)
Կազմակերպութեամբ Համազգայինի Գլաձոր մասնաճիւղի Գրական յանձնախումբին, Շաբաթ, 30 Յունուար 2016-ի երեկոյեան, Ս. Աստուածածին Հայց. Առաք. Եկեղեցւոյ «Յովհանեան» սրահին մէջ համազգայինի անդամներ եւ համակիրներ յիշատակելի երեկոյ մը անցուցին։
Սիրոյ թեմայով երգն ու ասմունքը, նուագը պարն ու զուարճալի խօսքերը պահ մը հեռացուցին բոլորը առօրեայ մտահոգութիւններէն եւ փոխադրեցին սիրոյ կախարդական աշխարհը, ուր հնչեցին Վարուժանն ու Մեծարենցը, Սահեանն ու Չարենցը, Կապուտիկեանն ու Սահակեանը, Տէրեանը, Սահեանը, Մնացականեանը, Գուսան Աշոտն ու շատ աւելին։
Գեղարուեստական բաժինը ունէր ընդհանրապէս անպաշտօն եւ մտերմիկ բնոյթ։
Մասնաճիւղի ատենապետ՝ Մեղեդի Էթիեմեզեանի հակիրճ խօսքին յաջորդեց օրուան թամադան, գրող եւ Համազգայինի հաւատաւոր անդամ՝ Ռուբէն Մնացականեան, որ ձեռնհասօրէն վարեց հաճելի ու անակնկալներով լի երեկոն։
Սեղաններուն վրայ զետեղուած էին թղթածրարներ, որոնք կը պարունակէին սիրոյ մասին գրուած զանազան բանաստեղծութիւններ եւ երգեր։
Համազգայինի Գրասէրներու անդամներէն իրենց մասնակցութիւնը բերին Վարագ Պապեանը, Արեն Մնացականեանը, Տարօն Հալլաճեանը, Սեւակ Յարութիւնեանն ու Թամար Տօնապետեանը տպաւորիչ ընթերցումներով, ասմունքներով եւ երգերով։
Տարօնն ու Արենը, առիթը օգտագործելով իրենց տպաւորութիւնները բաժնեցին Համազգայինի Ուսանողական Հաւաքին մասին, քաջալերելով երիտասարդները, որ իրենց մասնակցութիւնը բերեն։
Հալէպէն գաղութս փոխադրուած գուսան Մհեր Մինասեանի կատարողութեամբ լսեցինք աշուղական եւ ժողովրդային երգերու ընտիր հաւաքածոյ մը։
Պէյրութէն՝ դերասան ու բեմադրիչ Յասմիկ Թաշճեան Պերթիզեան այլազան երգերով հանդէս եկաւ, խանդավառելով ներկաները։
Բազմաթիւ անհատներ, ներառեալ՝ Արշօ Զաքարեան, Տոքթ. Անի Հասըրճեան, Յակոբ Ճանպազեան, Արմինէ Թորիկեան, Արա Տէր Յարութիւնեան, Սոնա Յովհաննէսեան, Ժիրայր Յովհաննէսեան, Լեւոն Տանայեան, նաեւ փոքրիկներ Գայեանէ Յարութիւնեան եւ Լիլիթ Նաճարեան, երգեըով, ասմունքներով զուարճալի խօսքերով եւ նուագակցութեամբ առաւել եւս հարստացուցին ձեռնարկը։
Երաժշտութեան սարքաւորումի բաժինը ստանձնած էր Սեւակ Յարութիւնեան. ի հարկէ, այսպիսի առիթներով, շուրջպարը անխուսափելի երեւոյթ է։
Աւարտին, ներկաները համախմբուած երգեցին «Սարի սիրուն եար»ը:
«Ես իմ անոյշ Հայաստանի»ի ասմունքով երեկոն հասաւ իր աւարտին։
Նշենք, որ սիրերգութեան երեկոները նորութիւն չեն Համազգայինի Գլաձոր մասնաճիւղի ընտանիքէն ներս. աւանդութիւն դարձած այս ձեռնարկը մտայղացումն է Յասմիկ Պապեանի եւ տարիներ ի վեր, որոշ ընդհատումներով մինչեւ օրս կը շարունակուի, շնորհիւ գրական յանձնախումբի ժրաջան անդամներուն։
Թորոնթոյի ցուրտ-ձմրան, ներկաները ջերմացած սրտերով մեկնեցան։
Հանդիսատես մը
Համազգայինի «Կարկաչ» մանկապատանեկան երգչախումբի մասնակցութիւնը «Պէյրութ Չանթս» փառատօնին (Լիբանան)
Շաբաթ, 21 Դեկտեմբեր 2013-ի երեկոյեան ժամը 6:00-ին, Համազգայինի «Կարկաչ» երգչախումբը մասնակցեցաւ Նոր տարուան եւ Ս. Ծննդեան նուիրուած «Պէյրութ Չանթս» փառատօնին` մեծաթիւ հանդիսականներու ներկայութեան ելոյթ ունենալով Կեդրոնական Պէյրութի Ազգային աւետարանական եկեղեցւոյ մէջ, ղեկավարութեամբ Զաքար Քէշիշեանի եւ դաշնակահար Կամիլա Քէշիշեանի:
Մօտ մէկ ժամ տեւած համերգին ընթացքին երգչախումբը երգեց Արամայիս Սահակեանի «Նոր տարին», Ժուլիեթա Արուստամեանի «Սնդիկ Փիսիկ»-ի, Նանսեն Միքայէլեանի «Քուչիկն ու Փուչիկ»-ը, Եուրի Սահակեանի «Գճուճն ու Ճուտ»-ը, Գարիկ Պանթուրեանի «Մեր աշխարհ»-ը, Նոր տարուան եւ Ս. Ծննդեան նուիրուած հայերէն եւ անգլերէն այլ երգեր, Զաքի Նասիֆի «Ունշուտաթ Ասսալամ»-ը, Ս. Ծննդեան աւանդական «քարոլ»-ներու շարք մը եւ հայկական շարականներէն «Քրիստոս ծնաւ»-ը:
Այս համերգի յատկանշական երեւոյթներէն էր աշակերտուհի Լորի Պիլալեանի նուագակցութիւնը սրինգի վրայ, ինչ որ յաւելեալ կերպով նպաստեց համերգին յաջողութեան:
Համազգայինի h-pem-ը լուսարձակի տակ՝ Թորոնթոյի «Գլաձոր» մասնաճիւղի անդամական «Դէմ դիմաց» ժողովին
ԹՈՐՈՆԹՕ—Համազգային հայ կրթական եւ մշակութային միութեան առցանց բեմի խմբագիր եւ բովանդակութեան պատասխանատու Ռուբէն Ճանպազեան Չորեքշաբթի, 5 Փետրուար 2020-ին, տեսողական միջոցներով մանրամասնօրէն ներկայացուց Համազգայինի h-pem հարթակը, որ նոր շունչով լուսարձակի տակ կ՚առնէ հայ մշակոյթն ու արուեստը եւ առիթ կ՛ընծայէ մշակութային փոխյարաբերութիւններ մշակելու աշխարհի շուրջ սփռուած հայերու միջեւ, մասնաւորաբար՝ հայ երիտասարդութեան:
Շուրջ 50 համազգայնականներ, որոնց մեծ մասը գործօն մասնակցութեամբ արդէն ծանօթ էր բեմին առաքելութեան, առիթը ունեցան աւելի մօտէն ճանչնալու h-pem-ի ծրագիրը: Ճանպազեան պատկերաւոր սալիկներու միջոցով մանրամասնօրէն ներկայացուց h-pem-ի մտայղացումը, մշակումը եւ աշխատանքները եւ ցուցադրեց կայքին այլազան ենթաբաժինները: 
Ներկայացումէն ետք տեղի ունեցաւ աշխոյժ քննարկում, որուն ընթացքին համազգայնականները առիթը ունեցան արտայայտելու իրենց կարծիքները եւ ուղղելու դիպուկ հարցեր։
Մանրամասն ծրագրումէ եւ գործնական աշխատանքներէ ետք h-pem‑ը հանրութեան հասանելի դարձաւ Մայիս 2019-ին։ Համազգայինի առցանց բեմին թիրախն է հասնիլ սփիւռքահայ համայնքներուն, կապ եւ լեզու ստեղծել՝ յարաբերելու համար հայերէնէն, հայկականէն եւ հայութենէն հեռացող բազմութիւններուն հետ, մասնաւորաբար՝ նոր սերունդներուն հետ, զանոնք նոր, ստեղծագործական եւ մասնակցողական միջոցներով հայ մշակոյթին, հայրենիքին եւ հայութեան երթին մօտեցնելու հեռանկարով։
Համազգային հայ կրթական եւ մշակութային միութեան Թորոնթոյի մասնաճիւղը հիմնուած է 1969-ին:
Հետագային «Գլաձոր» անունով պսակուած մասնաճիւղը իր հիմնադրութենէն ի վեր շուրջ 200 կամաւորներով եւ անդամներով աշխոյժ ներկայութիւն է Թորոնթոյի հայ գաղութին մէջ։
Համազգայինի h-pem-ը լուսարձակի տակ՝ Եէյլ համալսարանին մէջ ՀՕՄ-ի Երիտասարդական կապերու ծրագիրի նիւթերուն շարքին (ԱՄՆ)
Հայ օգնութեան միութեան (ՀՕՄ) երկամեայ Երիտասարդական կապերու ծրագիրը այս տարի իրականացաւ Նոյեմբեր 4-ին, Եէյլ համալսարանին մէջ։ 
Միօրեայ իրադարձութիւնը ընդգրկեց դասախօսութիւններ, զեկոյցներ եւ քննարկումներ իրարմէ բոլորովին տարբեր նիւթերու շուրջ, ինչպէս՝ բնասպիտներ (protein), արբանեակներ, Միջին Արեւելքի քաղաքականութիւն եւ Թուրքիոյ փոքրամասնութիւններ։
Առաւօտեան դասախօսութիւններու աւարտին Համազգայինի առցանց բեմի օգնական ծրագրաւորումի պատասխանատու (Assistant Project Manager) Լիլի Թորոսեան տեսողական միջոցներով ներկայացուց h-pem-ը, որ նոր եւ թարմ շունչով լուսարձակի տակ կ՚առնէ հայ մշակոյթն ու արուեստները՝ միաժամանակ զարկ տալով աշխարհատարած հայերու միջեւ մշակութային փոխյարաբերութիւններու։ Նախքան h-pem-ը ներկայացնելը, օրուան սկիզբը Թորոսեան ծանօթացաւ ծրագիրին մասնակցող խումբ մը հայ երիտասարդներու, որոնք սովորականէն տարբեր ինքնութիւններու խճանկար մը կը կազմէին։ Անոնց շարքին էին բժշկագիտութեան ուսանող մը, որ Թորոնթօ ծնած էր, ապրած էր Քըննեթիքըթի մէջ եւ ուսումը կը շարունակէր Քարայիպեանի մէջ, Պրաուն համալսարանէն խառն ինքնութեամբ ճարտարագիտութեան ուսանող մը, որ առանց շեշտի արեւելահայերէն կը խօսէր, հիւանդապահութեան դոկտորայի թեզը պաշտպանող ուսանող մը, որ քանի մը տարի առաջ Լիբանանէն գացած էր Արեւելեան Ամերիկա, կրթական մարզէն շրջանաւարտ մը՝ Սուրիայէն, եւայլն։
Անոնք հազիւ 10 առ հարիւրը կը կազմէին համալսարանական տարիքի աւելի քան 60 մասնակցողներուն, որոնք եկած էին Միացեալ Նահանգներու եւ Գանատայի տարբեր շրջաններէն, սակայն հայելին էին երիտասարդական այս համախմբումին դիմագիծին։
Թորոսեան բեմը ներկայացնելէ ետք ներկաները հրաւիրեց միանալու h-pem-ի ծրագիրներուն՝ ընձեռելով տարբեր ընտրանքներ, ինչպէս՝ արձանագրուիլ իբրեւ գործօն այցելու (active user), բովանդակութիւն յղել կամ դառնալ բեմի դեսպան։
Թէեւ ներկայացման աւարտին ժամանակը անբաւարար էր հարց-պատասխանի համար, սակայն բազմաթիւ մասնակցողներ մօտեցան Թորոսեանի եւ իրենց խանդավառութիւնը յայտնեցին ի տես նման նոր աղբիւրի մը, որ հայկական ինքնութեան նրբերանգները կ՚արտացոլէ նորարար մօտեցումներով։ 
Յիշատակելի էր Նիւ Եորքէն այն երիտասարդը, որ ընդհանրապէս հեռու էր հայ գաղութէն, սակայն չէր կրնար թաքցնել իր խանդավառութիւնը՝ ի տես բեմին նպատակներուն եւ ձգտումներուն։
«Ի վերջոյ գոյութիւն ունի կայք մը, ուր պիտի ուզէի այցելել, դերակատար դառնալ անոր մէջ եւ աւելին յայտնաբերել հայկական ինքնութեանս վերաբերեալ», կ՚ըսէր ան։
Նոյն գիշերը նոյնպիսի արտայայտութիւն մը ունեցաւ այլ երիտասարդ մը։
Բազմաթիւ մասնակցողներու համար յատկապէս հաղորդական էր h-pem-ի այլազան եւ ընկալող մօտեցումը ինքնութեան եւ պատկանելիութեան հարցերու նկատմամբ, հաւանաբար որովհետեւ անոնք անհատական մակարդակի վրայ կապ մը կը զգային բեմին բնոյթին եւ իրենց պատկանելիութեան տարբեր երանգներուն միջեւ։
Օրուան ընթացքին երկու անձեր տարբեր պահերու նշեցին, թէ բեմին մասին լսած են իրենց մէկ բարեկամէն՝ Շիքակոյի մէջ h-pem-ի դեսպան Կարին Պետեանէն։
Այլ մասնակցող մը փափաքեցաւ գեղարուեստական նիւթեր յղել բեմին, ուրիշ մը Թորոսեանի հետ խորհրդակցեցաւ աշխատակցութեան մասին, նոյնիսկ՝ կարծիքներ փոխանակուեցան հաւանական նիւթերու առնչութեամբ։
Թորոսեանի վկայութեամբ՝ իրադարձութիւնը արդիւնաւէտ եւ խոստմնալից էր h-pem-ի համար։
«Հաճելի էր հանդիպիլ նման տաղանդաւոր եւ աշխոյժ հայ երիտասարդներու», ըսաւ ան։ «Անհամբեր եմ տեսնելու, թէ մեր քննարկումներէն ի՛նչ պիտի ծնի, թէ՝ ինչպէ՛ս h-pem-ի գոյութեան լուրը պիտի հասնի այլ շրջաններու մէջ բնակող հայ երիտասարդներու»։
Համազգայինի «Քնար» պարախումբը իր ելոյթով հրապուրեց արուեստասէր հանրութիւնը (Լիբանան)
Ինչպէս ամէն տարի, այս տարի եւս Համազգայինի «Քնար» պարախումբը արուեստասէր եւ մշակութասէր հանրութիւնը հրապուրեց իր 17 պարերէ բաղկացած ելոյթով, որ ընթացք առաւ Շաբաթ, 27 Հոկտեմբեր 2018-ին, Սին Էլ Ֆիլի «Իվուար» թատերասրահին մէջ:
Արդարեւ, պարախումբի վարչութեան կազմակերպած եւ Կարէն ու Ժաքլին Մակինեան ամոլին ստեղծագործական աշխատանքով մէջտեղ եկած ելոյթը ունէր իւրայատուկ դիմագիծ, որովհետեւ կ՛ընդգրկէր թէ՛ հայկական ժողովրդական, թէ՛ օտար մշակոյթներու եւ թէ՛ ժամանակակից պարեր, բան մը, որ պարողը եւ հանդիսատեսը կը փոխադրէ մշակոյթի ու արուեստի տարբեր աշխարհներ:
23 երիտասարդ պարողներ «Իվուար»-ի բեմը ցնցեցին մերթ խմբային պարերով, ինչպէս` «Գարուն Երեւան», Հայաստանի ժողովրդական արտիստ Նորայր Մեհրապեանի բեմականացուցած «Զարթօնք», «Բերդ պար» պարերը, մերթ զուգապարերով եւ մերթ մենապարերով:
Հարուստ պարացանկին մէջ յատկանշական էր կատակ-պար «Տրեխներ» զուգապարը, որուն մենակատարները (Սարին Մարկոսեան եւ Սեպուհ Թորիքեան) դերասանական ու պարային կատարողութեամբ ներկայացուցին գիւղացի կնոջ մը` իր ամուսինէն քաղաքի կիներու կօշիկէն պահանջելու պատմութիւնը:
Հաճելի էր հետեւիլ պատմութեան զարգացումին` պարի բեմականացման ու պարողներու ճկունութեան ընդմէջէն:
Հետաքրքրական էր «Դիմակ» պարը (Լոռի Ծառուկեանի եւ Կարէն Մահտեսեանի կատարողութեամբ), որ հանդիսատեսը կը փոխադրէ այլ ժամանակաշրջան: Կախարդուած դիտեցինք «Գիշերային» պարը, որ աղբիւրին մօտ սիրոյ պատմութեան ակնարկ մըն է երիտասարդի մը (Տիգրան Զէնեան) իր երեւակայած երիտասարդուհիին (Կալի Խուտավերտեան) եւ երբեմն ալ սիրահարին միջեւ (Լոռի Գանթարճեան):
Կ՛արժէ յիշել նաեւ «Կռունկ» պարը (մենակատարներ` Գարինա Հանսքէհեան եւ Աշոտ Աբգարեան), ուր յուզմունքով դիտեցինք կռունկի պարային բեմականացումը եւ ապրեցանք պարողներուն զգացումները:
Խմբային պարերն ալ ունէին իրենց մենակատարները, որոնք գրաւեցին մեր ուշադրութիւնը, ինչպէս` Կինտոներու պարը (Ցոլեր Պաքքալեան եւ Էտի Խաչերեան) եւ խմբային այլ պարեր (Քրիստ Գապագեան, Հրակ Պէօքեան, Ցոլակ Թալաթինեան, Պօղոս Տօնիկեան):
Համազգայինի Լիւսի Թիւթիւնճեան ցուցասրահի 10-ամեակի նշում Երեւանի մէջ
Երեքշաբթի, 8 Հոկտեմբեր 2019-ին, Երեւանի «Խնկօ Ապոր» անուան գրադարանին մէջ տեղի ունեցաւ յոբելենական հանդիպում-ցերեկոյթ` Համազգայինի «Վահէ Սէթեան» հրատարակչատան կից ստեղծուած «Լիւսի Թիւթիւնճեան» ցուցասրահի հիմնադրութեան տասնամեակին առիթով: 
Հանդիպում-ցերեկոյթին կը մասնակցէին հայրենի բոլոր այն արուեստագէտները, որոնք նախորդող տասը տարիներուն ընթացքին համագործակցած էին ցուցասրահին հետ:
Հանդիսութեան ներկայ էին նաեւ Համազգայինի Կեդրոնական վարչութեան անդամներ, Համազգայինի Հայաստանի հոգաբարձուներու խորհուրդի անդամներ, ինչպէս նաեւ Համազգայինի Երեւանի գրասենեակի տնօրէնութիւնն ու անձնակազմը:
Յոբելենական հանդիսութեան ողջոյնի խօսքով հանդէս եկաւ Համազգայինի հրատարակչատան եւ ցուցասրահի տնօրէն Յակոբ Հաւաթեան, որ նախ եւ առաջ անդրադարձաւ ցուցասրահի հիմնադրութեան նպատակներուն եւ անոր անցած տասնամեայ ուղիին:
Հաւաթեան իր երախտագիտական խօսքը ուղղեց ցուցասրահի բարերարներ տէր եւ տիկին Կարպիս եւ Լիւսի Թիւթիւնճեաններուն եւ բոլոր անոնց, որոնք սատարեցին ցուցասրահի առաքելութեան ու գործունէութեան: 
Համազգայինի «Լիւսի Թիւթիւնճեան» ցուցասրահը կը մասնակցի «Պէյրութ Արթ Ֆեր»-ին
«Ազդակ» օրաթերթ.- Կազմակերպութեամբ «Պէյրութ Արթ Ֆեր»-ին, 19 Սեպտեմբեր 2018-ին, երեկոյեան ժամը 6:00-ին, «Պիել»-ի մէջ տեղի ունեցաւ այս տարուան «Պէյրութ Արթ Ֆեր» ցուցահանդէսին բացումը` հովանաւորութեամբ եւ ներկայութեամբ վարչապետ Սաատ Հարիրիի:
Այս տարի «Պէյրութ Արթ Ֆեր»-ին մասնակցեցան տարբեր երկիրներէ, ինչպէս նաեւ Լիբանանէն մեծ թիւով ցուցասրահներ եւ արուեստագէտներ:
Համազգայինի «Լիւսի Թիւթիւնճեան» ցուցասրահը 6-րդ տարին ըլլալով մասնակցեցաւ «Պէյրութ Արթ Ֆեր»-ին եւ ներկայացուց Քարլոս Սայատեանի, Միսաք Թերզեանի, Կիւլէն Տէր Պօղոսեանի, Ռիթա Հասուանիի եւՂասսան Օուէյսի նոր գործերը:
Արդի կերպարուեստի եւ գեղանկարչութեան զանազան դպրոցներու ստեղծագործական արտայայտութիւնները իրենց դրոշմը դրած էին ցուցահանդէսին վրայ:
Պէտք է նշել, որ Համազգայինի տաղաւարը ստեղծեց լայն հետաքրքրութիւն եւ արժանացաւ այցելուներու գնահատանքին:
Վերջիններուն կարգին էին վարչապետ Սաատ Հարիրի, մշակոյթի նախարար Ղաթթաս Խուրի եւ ներքին գործոց նախարար Նուհատ Մաշնուք, ինչպէս նաեւ մեծ թիւով տեղացի եւ օտար արուեստի մասնագէտներ եւ արուեստագէտներ:
«Պէյրութ Արթ Ֆեր» ցուցահանդէսի տեւողութիւնն էր 19-23 սեպտեմբեր 2018:
Համազգայինի ճաշ-հաւաքոյթը (Յունաստան)
Համազգայինի Ատիկէի մասնաճիւղը (Ֆիքս-Գոքինիա), Նոյեմբեր 2014-ին կայացած 19-րդ Ներկայացուցչական ժողովէն ետք, վերականգնուեցաւ որպէս Ատիկէի միացեալ մասնաճիւղ՝ «Սօս-Վանի» անունով։
Նոյեմբեր 2014-ին եւ Ապրիլ 2015-ին, Գոքինիոյ եւ Ֆիքսի մէջ կայացած իր հին ու նոր անդամներով գումարուած բաց ժողովներէն ետք, Կիրակի՝ 17 Մայիս 2015-ի կէսօրին, վարչութիւնը կազմակերպեց ընկերային ճաշ-հաւաքոյթ մը Ֆիքսի «Արամ Մանուկեան» ակումբի «Թագւոր եւ Ռոզա Աւետիքեան» սրահէն ներս։
Հաւաքոյթին բոլոր համեղ ճաշերն ու անուշեղէնները պատրաստուած էին վարչութեան եւ ընդհանրապէս համազգայնական անդամներուն կողմէ, որպէսզի 5 եւրոյի մուտքի գումարով մը միութիւնը կարենայ փոքրիկ հասոյթ մը ապահովել նոր կազմակերպուող մասնաճիւղին՝ միութենական ու վարչական կարիքները գոհացնելու եւ ապագայի իր ծրագիրները յաջողցնելու նպատակով։
Այսպէս, հաւաքոյթ-ճաշկերոյթը բառին պարզ իմաստով միայն ճաշկերոյթ մը չեղաւ, այլ գեղեցկօրէն համեմուեցաւ Համազգայինի առաքելութեան ու կոչումին վայել յանպատրաստից ինքնաբուխ գեղարուեստական յայտագրով մը՝ Ճաշկերոյթին ներկայ անդամներուն կողմէ,- երգ, խմբերգ, ասմունք, պար։
Ձեռնարկը իր ներկայութեամբ պատուեց՝ Շաբաթ՝ 16 Մայիսին, Բարնասոս սրահին մէջ Հայոց Ցեղասպանութեան 100ամեակին նուիրուած համերգին նուագախումբի ղեկավար, Հայաստանի ֆիլարմոնիք նուագախումբի մայեսթրօ Ռուբէն Ասատրեան։
Համազգայինի Նիւ Ճըրզիի մասնաճիւղը կը պատուէ Ռաքէլ Տինքը
Հոկտեմբերին, Հրանդ Տինքի այրին՝ Ռաքէլ Տինք յատուկ հրաւէրով մը կը գտնուէր Նիւ Ճըրզի, ուր մասնակցեցաւ Ramapo Collegeի մէջ տեղի ունեցած Ցեղասպանութիւններու ուսումնասիրութեան նուիրուած հանրային հաւաքի մը։
Ի պատիւ Ռաքէլ Տինքին, Համազգայինի Նիւ Ճըրզիի մասնաճիւղը ընկերային հաւաք մը կազմակերպեց Տէր եւ Տիկին Ալեքս եւ Դալար Սարաֆեաններու բնակարանէն ներս։
Հաւաքը ընթացաւ ընկերային մթնոլորտի մէջ։
Հոն ներկայ էին նաեւ Համազգային Կեդրոնական Վարչութեան անդամ՝ Հրայր Պարոնեան, ինչպէս նաեւ Գերմանիայէն նոյն առիթով ժամանած Համպուրկի համալսարանի դասախօս Իշխան Չիֆթճեան։
Համազգայինի Ամանորը (Գանատա)
«Ամանորի զնգուն զանգեր»ը կրկին հնչեցին 14 Յունուար 2017-ին, երբ Մոնթրէալի Հայ Կեդրոնի Աւետիս Ահարոնեան սրահի յարկին տակ, մօտ 250 Համազգայնականներ եւ Համազգայինի «Սանահին» մասնաճիւղի սատար կանգնող ազգայիններ տօնեցին Ամանորը, համախմբուած միասին, ընկերային ջերմ մթնոլորտի մը մէջ։
Համազգային Հայ Կրթական եւ Մշակութային միութեան «Սանահին» մասնաճիւղի ատենապետուհի Թամար Շահինեան վարչութեան անունով բարի գալուստ մաղթեց բոլոր ներկաներուն:
Ան իր անուշ ժպիտով, սեղան առ սեղան յատուկ շնորհակալութիւն յայտնեց անցնող տարեշրջանի ընթացքին իրենց մասնակցութիւնը բերած Համազգայինի բարեկամներուն, պաշտօնեաներուն, գաղութիս Շրջանային Վարչութեան, Կեդրոնական Վարչութեան անդամ Վիգէն Թիւֆէնքճեանին ու բոլոր անդամներուն, որոնք իրենց մասնակցութիւնը բերած են ու կը շարունակեն բերել «Սանահին» մասնաճիւղի գեղարուեստական զանազան մարզերուն՝ պարով, երգով, թատրոնով, կերպարուեստով, գրական ձեռնարկներով, գրադարանին թէ գրատարածին մէջ, «Փոքրերու Պատմութեան ժամ»երը ճոխացնելով, ինչպէս նաեւ «Թէյ, սուրճ եւ Կարծիքներ» եւ Ֆիլմի ակումբները վարելով:
Ուրախալի էր ճեմարանականներու վարչութեան ներկայութիւնը եւ մեծապէս ողջունելի էր Պոլսահայ Միութեան վարչութեան ներկայութիւնը, որ ընդառաջելով վարչութեանս հրաւէրին, ներկայ գտնուեցաւ սոյն տօնակատարութեան առաւել եւս ամրապնդելով սերտ համագործակցութիւնն ու բարի փոխ-յարաբերութիւնը Պոլսահայ եւ Համազգային միութիւններու միջեւ:
Քաջ գիտնալով թէ երգչախումբի մը դերը անհրաժեշտ է հայ երգն ու մշակոյթը պահպանելու համար գաղութի մը մէջ, ընկերուհին բեմ հրաւիրեց մասնաճիւղիս նորակազմ մանկապատանեկան «ՆԱՆՈՐ» երգչախումբը, ղեկավարութեամբ Լուսին Ժամկոչեանի:
Մանուկները յաջորդաբար ուրախ-զուարթ երգեցին «Զանգակներ», «Ամանորի զնգուն զանգեր», «Լուռ գիշեր», «Les anges», «Oggi nato Salvatore», եւ «The first Noel» երգերը:
Երեկոն շարունակուեցաւ ուրախ մթնոլորտի մը մէջ, երբ հանդիսվարը բեմ հրաւիրեց Պոլսահայ միութեան անդամներէն Ճիմին, որ իր մասնակցութիւնը բերաւ oldies երգերով:
Իրեն յաջորդեց «Քնար» երգչախումբի անդամներէն՝ Լաուրա Պէրպէրեան, որ իր հմայիչ ձայնով մեկնաբանեց Գալանտէրեանի «Իմ Հասակն է» երգը։
Նոր Տարի է. քէֆ է ու պար. հայկական տոհմիկ երգերով սրահը կը թնդար: 
Բարձր գնահատելի էր երիտասարդներու ներկայութիւնը, որոնք շուրջպարերով կ'արտայայտէին իրենց սէրը հայ մշակոյթի եւ հայրենի հողին նկատմամբ:
DJ Կարոյի ճոխ ընտրացանկը հրահրեց տարեցներն անգամ միանալու երիտասարդներու խումբին:
Մետաքսէի այս խօսքերով հանդէս եկաւ մեր գաղութի հանրածանօթ ասմունքողներէն Անահիտ Պալեան: Անոր յաջորդեց իր մայրը՝ Ազնիւ Թորոսեան, որ իր թովիչ ձայնով ու ապրումով ասմունքեց Համօ Սահեանի «Եղեւնին»:
Երեկոն շարունակուեցաւ Ատոմ Մալխասեանի խաղերով՝ որոշ խանդավառութիւն ու հաճելի մթնոլորտ ստեղծելով ներկաներուն մօտ, որոնք մինչեւ առաւօտեան կանուխ ժամերը, պարեցին երգեցին ու զուարճացան:
Ահա այսպէս, Նոր Տարին սկիզբ առաւ Համազգայնական նո՛ր եռանդով, նո՛ր ոգիով:
Համազգային «Սանահին» մասնաճիւղի վարչութիւն
«Համազգայինի» նորահրատ գիրքերը ներկայացուեցին ԵՊՀ Իջեւանի մասնաճիւղում (Հայաստան)
«Երկիր» օրաթերթ.- Պայքարել ենք տարբեր ճակատներում՝ ֆիզիկական, հոգեւոր, բարոյական, մտաւոր, մշակութային, կրթական:
Եւ ահա կրթական եւ մշակութային ճակատի պայքարողներից մէկը եղել է աւելի քան ինը տասնամեակ արդիւնաւէտ ազգային գործունէութիւն ծաւալող Համազգային Հայ կրթական եւ մշակութային միութիւնը. Yerkir.am-ի փոխանցմամբ՝ այս մասին յայտարարեց ԵՊՀ Իջեւանի մասնաճիւղի հայոց պատմութեան եւ հասարակագիտութեան ամբիոնի դոցենտ, պ.գ.թ. Վարդան Ալեքսանեանը, ով ողջունեց «Համազգայինի» երեւանեան գրասենեակի պատուիրակութեան այցը ԵՊՀ ԻՄ:
Համազգայինի «Բարսեղ Կանաչեան» Երաժշտական Քոլեճի 2017-2018 տարեշրջանի ամավերջի հանդէս (Լիբանան)
Համազգայինի «Բարսեղ Կանաչեան» երաժշտական քոլեճի 35-ամեակին նուիրուած ձեռնարկներու ծիրին մէջ, ներկայութեամբ Լիբանանի հայոց թեմի առաջնորդ Նարեկ արք. Ալեէմէզեանի, հովանաւորութեամբ Համազգայինի Լիբանանի Շրջանային վարչութեան, կազմակերպութեամբ Համազգայինի գեղարուեստի դպրոցներու խնամակալութեան, Ուրբաթ, 12 Հոկտեմբեր 2018-ին, երեկոյեան ժամը 8:00-ին, Ազգային Եղիշէ Մանուկեան քոլեճի «Սիրան Մանուկեան» սրահին մէջ տեղի ունեցաւ 2017-2018 տարեշրջանի ամավերջի հանդէսը եւ վկայականաց բաշխումը:
Համազգայինի գեղարուեստի դպրոցներու տնօրէն Թամար Սնապեան-Սուրճեան նախ եւ առաջ հրաւիրեց ներկաները մէկ վայրկեան յոտնկայս լռութեամբ յարգելու վերջերս իր մահկանացուն կնքած Շառլ Ազնաւուրի յիշատակը, ապա ան բարի գալուստ մաղթելէ ետք ներկաներուն յայտնեց, որ աւելի քան 35 տարուան վաստակով, «Բարսեղ Կանաչեան» երաժշտական քոլեճը իր մշակութային գործունէութիւնը եւ առաքելութիւնը կը ծաւալէ Լիբանանի մէջ` Պուրճ Համուտի եւ Անթիլիասի զոյգ կեդրոններով:
Ան նկատել տուաւ, որ քոլեճը իր արձանագրած փայլուն արդիւնքներուն շնորհիւ տարուէ-տարի կ՛ունենայ թիւի աճ, եւ այս տարեշրջանին արձանագրուած են նաեւ ոչ հայ աշակերտներ:
Թամար Սնապեան-Սուրճեան յայտնեց, որ քոլեճի ամավերջի հանդէսը ընդհանրապէս տեղի կ՛ունենայ տարեվերջի աւարտին` յունիս ամսուան վերջաւորութեան, սակայն այս տարի բացառաբար եւ զանազան յարգելի պատճառներով հանդէսը տեղափոխուեցաւ վերամուտին:
Համազգայինի «Լեւոն Շանթ» մասնաճիւղի Լեւոն Շանթի ծննդեան 150-ամեակին նուիրուած մշակութային երեկոն (ԱՄՆ)
Ուրբաթ, 4 Հոկտեմբեր 2019-ի երեկոյեան, Սան Ֆերնանտօ հովիտի «Մելքոնեան» Հայ կեդրոնի «Թիթիզեան» սրահին մէջ տեղի ունեցաւ շրջանի Համազգայինի «Լեւոն Շանթ» մասնաճիւղի վարչութեան կազմակերպած մշակութային երեկոն, որ նուիրուած էր Լեւոն Շանթի ծննդեան 150-ամեակին:
Ձեռնարկին ներկայ էին մեծ թիւով համազգայնականներ եւ մշակութասէրներ, որոնք եկած էին վայելելու գեղեցիկ եւ յիշատակելի երեկոյ մը:
Մասնաճիւղին ատենապետ Մարալ Դարբինեան բարի գալուստի եւ շնորհակալութեան խօսքերով բացումը կատարեց երեկոյին՝ շեշտելով. «Այս տարի հայ մեծանուն բանաստեղծ, թատերագիր, ուսուցիչ եւ ազգային գործիչ Լեւոն Շանթի ծննդեան մէկ ու կէս դարու յիշատակի եւ ոգեկոչման տարին է. սոյն ձեռնարկը նուիրուած է այս մեծ հանճար հայուն»:
Ան նաեւ ամփոփ կերպով անդրադարձաւ Համազգայինի առաքելութեան, որմէ ետք ներկայացուց օրուան առաջին խօսք առնողը՝ ծանօթ հրապարակագիր-մտաւորական Սարգիս Մահսէրէճեանը, որ իր կարգին շնորհաւորեց մասնաճիւղը, որ կը նշէր յոբելենական այս թուականը:
«Շանթի համար կ՛արժէ, որ աւելի լայն տարողութեամբ ձեռնարկներ կամ գիտաժողովներ կազմակերպուին եւ այս երեկոն առիթ է խոնարհելու մեր նորագոյն պատմութեան հանճարներէն մէկուն յիշատակին առջեւ», ըսաւ ան:
Ապա, ան ամփոփ կերպով ներկայացուց Շանթի կենսագրականը եւ ստացած ուսումը՝ նշելով. «Ան ծնած է Պոլիս եւ տարեկից է Կոմիտասի ու Թումանեանի նման հանճարներու:
Իսկ ուսումը ստացած է Էջմիածինի ճեմարանը, յետոյ քանի մը փուլով՝ Եւրոպա:
Հետեւած է փիլիսոփայութեան, մանկավարժութեան, հոգեբանութեան, հաշուապահութեան, թատրոնի եւ դիւանագիտութեան ճիւղերուն:
Ընդհանրապէս եղած է ազատ ունկնդիր, ստացած է միայն մէկ պաշտօնական վկայական՝ հաշուապահութեան մէջ:
Իր ուսումնառութիւնը կարելի է նմանցնել մեղուի մը աշխատանքին, որ տարբեր ծաղիկներէ նեկտար կը հաւաքէ մեղր պատրաստելու:
Շանթի մեղրը իր վէպերն ու թատերական գործերն են»:
Համազգայինի համագործակցութիւնը Պոլսոյ հայ համայնքին հետ
Համազգայինի Կեդրոնական Վարչութիւնը Պոլսոյ հայ համայնքին հետ իր կապերը կը շարունակէ. 2018 Նոյեմբեր ամսուան ընթացքին Կեդրոնական Վարչութեան գրասենեակի պատասխանատու՝ Արին Գալուստեան այցելեց Պոլիս եւ կարգ մը հանդիպումներ ունեցաւ զանազան վարժարաններու, թերթերու եւ հաստատութիւններու պատասխանատուներու հետ։
Համազգայինի երիտասարդական եւ մանկական ծրագիրները ներկայացուեցան Պոլսոյ մէջ, եւ գործակցութեան կարելիութիւնները ամրապնդուեցան։
Այս հանդիպումներու ծիրէն ներս 21-25 Յունուար, 2019-ին, Օրթագիւղի Թարգմանչաց վարժարանէն երկու ուսուցիչներ՝ Ժերմէն Գանթարճըօղլու եւ Դալար Քէօսէօղլու, այցելեցին Պէյրութ եւ հինգ օրերու ընթացքին շրջեցան Համազգայինի Մ. եւ Հ. Արսլանեան Ճեմարանի բոլոր բաժանմունքները, ծանօթացան հայերէն լեզուի ծրագրին, դասաւանդման մեթոտներուն, օգտագործուած դասագիրքերուն եւ ուսուցիչներու հետ շփման մէջ մտան։ Անոնք դասարաններ մտնելով հանդիպումներ ունեցան նաեւ աշակերտներուն հետ։
Կէսօրէ ետք եւ երեկոյեան ժամերուն առիթը ունեցան Ճեմարանի ուսուցիչներու ընկերակցութեամբ այցելելու լիբանանահայ կեդրոններ եւ Լիբանանի տեսարժան վայրեր։
Կը հաւատանք, որ փոխադարձ այցելութիւնները զիրար հարստացնող եւ գօտեպնդող ազդակներ են. անոնք յաճախ պէտք է տեղի ունենան հայկական գաղութներու միջեւ։
Յայտնենք նաեւ, որ Պոլիսէն երկու երիտասարդներ դիմած են մասնակցելու Համազգայինի հայերէնի ուսուցիչ եւ տնօրէն պատրաստելու ծանօթ ծրագիրներուն:
Պոլսոյ հայկական գաղութը իր բոլոր հաստատութիւններով եւ հայկական վարժարաններով միշտ ալ Համազգայինի Կեդրոնական Վարչութեան աշխատանքի ծիրէն ներս իր կարեւոր բաժինը ունեցած է վերջին տարիներուն. կը յուսանք, որ ապագային այս կապերը աւելի՛ կ՛ամրապնդուին, եւ գործնական աշխատանքները կը շարունակուին։
Համազգայինի «Դիմակ» թատերախումբի ամանորեան զաւեշտը (Կիպրոս)
Համազգայինի Կիպրոսի «Օշական» Մասնաճիւղի «Դիմակ» թատերախումբը նոր տարուան առաջին օրերուն՝ 3 Յունուար 2016-ին զաւեշտով մը ներկայացաւ կիպրահայութեան, ուրախ եւ զուարճալի պահեր պարգեւելով ներկաներուն:
Ներկայացուեցաւ Յարութ Թահմազեանի «Ես Պարոնեանն եմ» զաւեշտը, հեղինակի բեմադրութեամբ եւ մասնակցութեամբ «Դիմակ» թատերախումբի հին ու նոր անդամներուն:
Նիւթը կը ներկայացնէր Պարոնեանը, որ դարձեալ երկիր ղրկուած էր, մեղմելու իր խայթոցները, որպէսզի հանգիստ խղճով դրախտ կարենար մտնել: 
Սակայն ան կը տեսնէ, որ ոչինչ փոխուած է եւ նոյնիսկ անհրաժեշտ կը համարէ աւելի խստացնելու իր խայթոցները:
«Նարեկ» վարժարանի հանդիսասրահին մէջ տեղի ունեցած այս թատերական երեկոյին ներկայ գտնուեցան աւելի քան 150 հոգի, որոնք գինիի ու թեթեւ ընթրիքի սեղաններու շուրջ բոլորուած ըմբոշխնեցին տօնական մթնոլորտը:
«Դիմակ» թատերախումբի ամանորեան այս ձեռնարկները լաւագոյն առիթ են ուրախ եւ զուարթ մթնոլորտի մը մէջ բոլորելու Համազգայինի անդամներն ու բարեկամները, միեւնոյն ատեն պատեհութիւն ստեղծելով՝ թատերական նոր ձիրքերու յայտնաբերման:
Համազգայինի Կիպրոսի «Օշական» Մասնաճիւղի վարչութիւնը կը շնորհաւորէ թատերական յանձնախումբը, «Դիմակ» թատերախումբի բոլոր անդամներն ու բեմադրիչ Յարութ Թահմազեանը այս գեղեցիկ իրագործման համար:
Վարձքը կատար բոլորի՛ն:
Համազգայինի Գ. Մշակութային Երեկոյ (Կիպրոս)
Համազգայինի Գ. Մշակութային Երեկոն տեղի ունեցաւ 20 Դեկտեմբեր 2017-ին, ամանորեան մթնոլորտի մէջ ու 70 հոգիի աննախընթաց ներկայութեամբ:
Յայտագիրը սկսաւ Արթօ Դաւիթեանի «Ամանորը Հին Հայաստանի» եւ Արտամետի խնձորին մասին կտորներուն ընթերցումով, որուն յաջորդեց Յարութ Թահմազեանի զուարճախօսութիւը՝ կիներու մասին:
Ապա Նառա Սարդարեան ներկայացուց հայրենի երգահան Արթուր Գրիգորեանի կեանքն ու գործը մէջ ընդ մէջ հատուածներ ներկայացնելով անոր յօրինած կտորներէն ու հարցազրոյցներէն:
Երեկոն փակուեցաւ օրուան անակնկալով, երբ ելոյթ ունեցաւ Նառա Սարդարեանի ջանքերով ու յատկապէս այս առիթով կազմուած նուգախումբն ու երգեցիկ խումբը, որոնք կատարեցին նոր տարիին նուիրուած արդի հայերէն երգեր, ուրախ ծափահարութիւններ խլելով ներկաներէն:
Նուագախումբը կը բաղկանար Հրաչեայ Զաքարեանէ (կիթառ), Կարէն Զարդարեանէ (պաս կիթառ), Վահէ Զաքարեանէ (հարուածային գո-ծիքներ) եւ Նառա Սարդարեանէ (դաշնակ):
Իսկ երգեցիկ խումբը՝ Եւա Յարութիւնեանէ, Լուսին Նահապետեանէ, Արազ Մանուշեանէ, Սոնա Սարաճեանէ եւ Սոֆի Էբրալիձէէ:
Համազգայինի աշուղական համոյթը հանդէս եկաւ Քեսապի եւ Լաթաքիոյ մէջ
Հովանաւորութեամբ Համազգայինի Սուրիոյ Շրջ. Վարչութեան, Համազգայինի «Նիկոլ Աղբալեան» (Հալէպ), «Վահան Նաւասարդեան» (Լաթաքիա) եւ «Համօ Օհանջանեան» (Քեսապ) մասնաճիւղերու գործակցութիւնը արդիւնաւորուեցաւ «Նիկոլ Աղբալեան» Մասնաճիւղի Աշուղական համոյթին Լաթաքիոյ եւ Քեսապի մէջ ունեցած շքեղ ելոյթներով, մեծաթիւ հանդիսականներու ներկայութեան։
Համոյթը, գեղարուեստական ղեկավարութեամբ տոքթ. Ռաֆֆի Ապէճեանի, Շաբաթ, 1 Մայիս 2021-ին, Լաթաքիոյ մէջ, իսկ Կիրակի, 2 Մայիս 2021-ին Քեսապի մէջ ներկայացուց աշուղական արուեստի գոհարներ՝ նուագախումբին եւ մենակատարներուն բարձրորակ կատարողութեամբ։
Համերգներու աւարտին խօսք առաւ Համազգայինի Սուրիոյ Շրջ. Վարչութեան ատենապետ Պերճ Պօղիկեան եւ գնահատեց Համազգայինի Սուրիոյ հինգ մասնաճիւղերէն երեքին գործակցութիւնը, որուն արդիւնքով իրականութիւն դարձաւ այս ձեռնարկը:
Ան գնահատեց նաեւ համոյթի գեղարուեստական ղեկավարն ու արուեստագէտները:
Համազգայինի «Անի» պարախումբի մասնակցութիւնը «Festival Orientalys»-ին եւ Ս. Յակոբի քերմէսին (Գանատա)
24 Օգոստոս 2019-ին, Համազգայինի «Անի» պարախումբը, ղեկավարութեամբ Ճօ Աւագեանի, իր մասնակցութիւնը բերաւ «Vieux Port de Montréal»-ին մէջ ամէն տարի տեղի ունեցող «Festival Orientalys»-ին, ուր երեք ցամաքամասերու մշակոյթները կը միանան, ժողովուրդին հրամցնելով Մոնթրէալի հարուստ խճանկարը։
Հետաքրքրութիւնը մեծ էր հայկական պարին նկատմամբ։
Ներկաները առիթը ունեցան ծանօթանալու եւ վայելելու կէս ժամ տեւողութեամբ հայկական աւանդական պարերու շարք մը, տհոլ զուռնայի մեղեդիներով եւ նազ պարերու հեզաճկուն շարժումներով։ 
Նոյն օրը, ղեկավարութեամբ Եւա Հայրապետեանի, «Անի» պարախումբը իր մասնակցութիւնը բերաւ Մոնթրէալի Սբ. Յակոբ եկեղեցւոյ տարեկան քերմէսին, հանդիսատեսներուն հրամցնելով հայկական պարարուեստէն ծաղկաքաղ մը։
Ներկաները շրջապատելով պարախումբը, մեծ հիացմունքով հետեւեցան հինգ հայկական աշխոյժ պարերու ներկայացումներուն, որոնք արժանացան հանդիսատեսին բուռն ծափողջոյններուն եւ գնահատանքին:
Համազգայինի «Արեգ» թատերախումբին ամանորեայ ներկայացման փորձերը (Լիբանան)
Երեքշաբթի, 28 Հոկտեմբեր 2014-ին, Համազգայինի «Լ. Շանթ» կեդրոնին մէջ կայացաւ «Արեգ» թատերախումբի «Ոսկի խնձորը» թատերախաղին առաջին փորձը:
Թատերախաղին գրական հենքը Յովհաննէս Թումանեանի «Ծիտը» հեքիաթն է, որ «Արեգ» թատերական դպրոցի գեղարուեստական ղեկավար եւ բեմադրիչ Ռոպերթ Առաքելեանի հեղինակութեամբ ձեռք բերելով նոր գերխնդիր եւ ընդարձակ դիպաշար, ստացած է իւրօրինակ մեկնաբանութիւն` այժմէական, սուր, կատակերգական երանգներով` մէկ ժամ տեւողութեամբ:
Ներկայացման ընթացքին շուրջ երեսուն կերպարները` բեմադրիչ Ռոպերթ Առաքելեանի ղեկավարութեամբ, կը մարմնաւորեն «Արեգ» թատերական դպրոցի աշակերտները, որոնց զոյգ պարերուն պիտի միանան «Գայեանէ» պարի դպրոցէն աշակերտներ, ղեկավարութեամբ` հայրենի պարուսոյց Կարէն Մակինեանի:
«Ոսկի խնձորը» կաղանդի ուրախ, երաժշտական թատերախաղը 2014-ի Դեկտեմբեր 11-էն սկսեալ կը ներկայացուի հանրութեան` «Յակոբ Տէր Մելքոնեան» թատերասրահին մէջ:
Բեմադրիչ Ռոպերթ Առաքելեան «Ոսկի խնձոր»-ին զուգահեռ, Հայոց ցեղասպանութեան 100-ամեակին առիթով կը նախապատրաստէ յաջորդ ներկայացումը, որ պիտի կայանայ 2015-ի գարնան:
Համազգայինի «Արեգ» թատերական դպրոցը կը շարունակէ թատերասէր աշակերտներուն ընդունելութիւնը «Լ. Շանթ» եւ «Ն. Աղբալեան» մարզամշակութային համալիրին կեդրոններուն մէջ:
«Ազդակ» օրաթերթ
Համազգայինի «Գայեանէ» պալէի դպրոցի աշակերտները յաջողութեամբ ներկայացուցին «Տը Նաթքրաքըր»-ը (Լիբանան)
Համազգայինի գեղարուեստի դպրոցներու «Գայեանէ» պալէի դպրոցի աշակերտները, որոնց միացան նաեւ նոյնանուն դպրոցէն եւ «Քնար» պարախումբէն անդամներ, 13 Դեկտեմբեր 2019-ին, Սին Էլ Ֆիլի «Նեպիլ Քահհալէ» սրահին մէջ շատ հետաքրքրական ձեւով եւ տօնական ուրոյն տրամադրութեամբ ներկայացուցին Չայքովսկիի աշխարհահռչակ «Տը նաթքրաքըր» պալէն` գեղարուեստական ղեկավարութեամբ պարուսոյց Ժաքլին Սարխոշեանի:
Շուրջ մէկուկէս ժամ տեւողութեամբ բեմին վրայ փայլող մեծերն ու փոքրերը սրահը լեցուցած հանդիսատեսներուն պարգեւեցին տօնական մթնոլորտին մէջ ապրելու իւրայատուկ առիթ` իրենց պարերով, պարային-թատերական ներկայացումներով:
Բացայայտ էր, որ տարուած էր բծախնդիր ու հետեւողական աշխատանք, որուն արգասինքն էր այդպէս մեծաթիւ աշակերտները բեմ բարձրացնելն ու այդպէս հարուստ պարային պատկերներով հանդիսատեսներուն ներկայանալը:
Համազգայինի «Գասպար Իփէկեան» թատերախումբը կը մասնակցի «Հայ Ֆեսթ» փառատօնին
Հոկտեմբեր 2002-էն ի վեր եւ հետեւողականօրէն 13-րդ տարին ըլլալով, Երեւանի մէջ 1-10 Հոկտեմբերին տեղի պիտի ունենայ «Հայ Ֆեսթ» տարեկան փառատօնը:
Սոյն փառատօնին կը հրաւիրուին զանազան երկիրներու թատերախումբերը, որոնք հանդէս կու գան բոլոր լեզուներով:
Այս տարի փառատօնին առաջին անգամ ըլլալով իր մասնակցութիւնը պիտի բերէ Համազգայինի «Գասպար Իփէկեան» թատերախումբը` Լոռն Շիրինեանի «Կոթողական» թատերախաղով, բեմադրութեամբ` Յակոբ Տէր Ղուկասեանի, մասնակցութեամբ` գաղութի հանրածանօթ դերասաններ Վարդան Մկրտիչեանի, Հրայր Գալեմքերեանի եւ Հերմինէ Նիւրբեթլեանի:
Արդարեւ, Լիբանանի մէջ ապրիլ ամսուան ընթացքին յիշեալ թատրերգութիւնը մեծ յաջողութեամբ հանրութեան դիմաց բեմականացնելէ ետք, այս շաբաթ թատերախումբը կը մեկնի Երեւան` իր մասնակցութիւնը բերելու «Հայ Ֆեսթ» փառատօնին եւ Կիրակի, 4 Հոկտեմբեր 2015-ի երեկոյեան Համազգայինի բեմին վրայ ներկայացնելու «Կոթողական»-ը:
Նշենք, որ 2007-ին դերասան Վարդան Մկրտիչեան իր մասնակցութիւնը բերաւ «Հայ Ֆեսթ» փառատօնին, ուր հովանաւորութեամբ Համազգային հայ մշակութային եւ կրթական ընկերակցութեան` ներկայացուց Շահան Շահնուրի «Նահանջը առանց երգի» մենաթատրոնը:
Համազգայինի «Քնար» պարախումբը ներկայացուց «Կամուրջներ» պարային համոյթը (Լիբանան)
Հովանաւորութեամբ Սուրէն եւ Սոնիա Սարգիսեան ամոլին, 2015 Մայիսի առաջին շաբաթավերջին, Համազգայինի Լիբանանի Շրջանային վարչութեան «Քնար» պարախումբը Ժտէյտէի «Սաժես» թատերասրահին մէջ հանրութեան ներկայացաւ «Կամուրջներ» պարային համոյթով, գեղարուեստական ղեկավար եւ պարուսոյց` Յովհաննէս Խաչիկեան, օգնական պարուսոյց` Կարիկ Խաչիկեան:
Ծրագիրը բաղկացած էր երկու մասէ:
Առաջին բաժինով ներկայացուեցան ազգագրական պարեր, «Հայուհի», «Քոչարի», «Անուրջներ», «Ձկնորսներ», «Հայոց աղջիկներ», «Վրացական» պարերը:
Այս բաժինին մէջ ելոյթ ունեցաւ նաեւ Համազգայինի «Գայեանէ» պարախումբը, որ ներկայացուց հնդկական եւ գնչուական պարեր, իսկ «Գայեանէ»-ի պարուսոյցներ Կարէն եւ Ժաքլին Մակինեան ամոլը մեկնաբանեց «Գարուն» եւ «Թանկօ» պարերը:
Համազգայինի «Լիւսի Թիւթիւնճեան» ցուցասրահի մասնակցութիւնը «Պէյրութ Արթ Ֆեր» միջազգային ցուցահանդէսին (Լիբանան)
Հինգշաբթի, 18 Սեպտեմբեր 2014-ին, «Պիել»-ի մէջ բացումը կատարուեցաւ «Պէյրութ Արթ ֆեր» միջազգային ցուցահանդէսին, որ կը վայելէ վարչապետ Թամմամ Սալամի կնոջ` Լամա Սալամի հովանաւորութիւնը:
Ցուցահանդէսը կը համախմբէր Լիբանանէն, Եւրոպայէն, Ասիայէն եւ Միացեալ Նահանգներէն մօտաւորապէս 50 ցուցասրահներ եւ մեծ թիւով արուեստագէտներու գործեր:
Համազգայինի «Լիւսի Թիւթիւնճեան» ցուցասրահը այսպիսի միջազգային ցուցահանդէսի մասնակցութեամբ կը փորձէ հայկական գեղանկարչութիւնն ու քանդակագործութիւնը ծանօթացնել աւելի լայն օտար շրջանակներու: 
Հայրենի արուեստագէտներու գործերու ներգրաւումը այս ցուցահանդէսին մէջ կը միտի նաեւ Լիբանան – Հայաստան կապերը խորացնել ու զարգացնել:
Այս առիթով, Համազգայինի «Լիւսի Թիւթիւնճեան» ցուցասրահը կը ներկայացնէ հայրենի արուեստագէտներ Քարլոս Սայատեանի եւ Կակոյի, ինչպէս նաեւ լիբանանահայ արուեստագէտներ Միսաք Թերզեանի եւ Միրէյ Կոկիկեանի գործերը:
Բացման հանդիսութեան Համազգայինի տաղաւար այցելեցին քաղաքական, պետական անձնաւորութիւններ, մշակոյթի գործիչներ, ինչպէս նաեւ տեղացի եւ հայ արուեստասէր հոծ բազմութիւն մը:
Այցելուներու շարքին էին ցուցահանդէսի հովանաւոր, վարչապետ Թամմամ Սալամի կինը` Լամա Սալամ, օտար դիւանագիտական եւ լիբանանցի պետական բարձրաստիճան անձնաւորութիւններ եւ թերթերու խմբագիրներ:
Բոլորն ալ գնահատանքով արտայայտուեցան Համազգայինի տաղաւարին մէջ ընդգրկուած արուեստագէտներու գործերուն վերաբերեալ եւ յաջողութիւն մաղթեցին ցուցասրահի գործունէութեան:
Ցուցահանդէսը պիտի շարունակուի մինչեւ 21 Սեպտեմբեր:
Համազգայինի տաղաւարին թիւն է A15:
Համազգայինի Մ. եւ Հ. Արսլանեան Ճեմարանի շրջանաւարտներու «Բենօ Թոնդեան» սերունդի ընդունելութիւն
Շաբաթ, 7 Մարտ 2015-ին, Մ. Եւ Հ. Արսլանեան Ճեմարանի «Չալեան» սրահէն ներս տեղի ունեցաւ 2013-2014 տարեշրջանի շրջանաւարտներու ընդունելութիւնը:
Շրջանաւարտներու Միութեան վարչութեան անդամ Արամ Սոմունճեան նոր սերունդին ներկայացուց Միութեան գործունէութիւնը, ապա իւրաքանչիւր շրջանաւարտ ինքզինք ծանօթացուց ներկաներուն՝ նշելով իր ընտրած մասնագիտութիւնը կամ ասպարէզը:
Այնուհետեւ հրաւիրուեցաւ նոր սերունդին կնքահայրը՝ Համազգայինի Կեդրոնական Վարչութեան ատենապետ Մկրտիչ Մկրտիչեան՝ իր խօսքը փոխանցելու շրջանաւարտներուն: Ան ըսաւ.
«Այսօր Ճեմարանի շրջանաւարտներուն համար յատուկ օր է:
Անցեալ տարեշրջանի շրջանաւարտները այս համեստ հանդիսութեամբ պիտի ընդունուին Ճեմարանի շրջանաւարտից միութենէն ներս:
Ինձմէ խնդրուեցաւ այս առիթով երկու խօսք ըսել: «Բարի՛ եկաք Ճեմարանի Շրջանաւարտից միութենէն ներս»:
Յունական սփիւռքի առանձնայատկութիւնները զաւեշտային հնարքներով ներկայացնող ժապաւէնի մը մէջ սփիւռքայոյն աւանդապաշտ հայրը կը հաւատայ, թէ ամբողջ աշխարհը բաժնուած է երկու խումբի. առաջինը անշուշտ յոյներն են, իսկ մնացեալ մարդկութիւնը կը կազմէ երկրորդ խումբը. այսինքն՝ բոլոր անոնք, որոնք պիտի փափաքէին յոյն ծնած ըլլալ: 
Իսկ մեր հայկական շրջապատը կը մտածէ, թէ ճեմարանականն ալ մօտաւորապէս այդպիսի էակ մըն է. ան կը կարծէ, թէ աշխարհը կազմուած է ճեմարանականներէն եւ բոլոր մնացեալներէն՝ որոնք պիտի փափաքէին ճեմարանական եղած ըլլալ. իսկ եթէ երրորդ խումբ մըն ալ կայ, ատիկա ալ միայն ու միայն անոր բաղկացուցիչ տարրերու յանցանքն է:
Ճի՞շդ է ասիկա:
Անշուշտ ո՛չ, սակայն այսքանով պատմութիւնը չի վերջանար, քանի միեւնոյն ատեն իւրայատուկ կարծիքներ ունին երկրորդ խումբի ներկայացուցիչները առաջիններուն՝ ճեմարանականներո՛ւն մասին:
Անոնք լրջօրէն կը կարծեն, թէ ճեմարանականները շփացած են, եսակեդրոն են, ցուցամոլ են, մեծամիտ են. թէ իրենք զիրենք ու իրենց հաստատութիւնը աշխարհի կեդրոնը կը կարծեն:
Ճի՞շդ են այս կարծիքները:
Անշուշտ ո՛չ, սակայն ամէն այս ձեւի կարծիքի՝ ինչպէս ամէ՛ն կատակի մէջ առարկայական ճշմարտութեան բաժին մը կայ:
Ո՞րն է ճշմարտութեան այդ բաժինը, որ խորքին մէջ հիմնուած է որոշ թիւով դրական յատկանիշներու վրայ, որոնց ժխտական մեկնաբանութիւնը ատենին դրսեցիներուն վրայ թողած է համապատասխան տպաւորութիւն:
Բազմաճիւղ գնահատանքի արժանի գործ մը «Համազգային»էն՝ Յովհաննէս Թումանեանի «Տէրն ու Ծառան» (ԱՄՆ)
Մեր գաղութի մշակութային կեանքին մօտէն-հեռուէն հետեւողը վստահաբար անխառն ուրախութեամբ կը նկատէ, որ քանի մը տարիէ ի վեր, Համազգայինի Թատերական միաւորը մնայուն աւանդութիւն մը ստեղծած է ու ճիգ չի խնայեր զայն դէպի վերելք առաջնորդելու։
Միաւորը տարին թատերական գոնէ մէկ գործ բեմ կը հանէ՝ հիմնական հասցէ ունենալով մանուկներն ու պատանիները, դպրոցական աշակերտները, անոնց մէջ սերմանելու համար թատերական մշակոյթի սէրն ու յանձնառութիւնը։ Երէցները անմասն չեն։
Փետրուարի կէսերուն, միաւորը բեմ հանեց «Տէրն Ու Ծառան» խորագրեալ երգախառն ու ծիծաղաշարժ գործ մը, որ հիմնուած է Յովհաննէս Թումանեանի նոյնանուն պատմուածքին վրայ, ենթարկուած՝ որոշ մշակումի։
Համազգայինի «Դիմակ» թատերախումբը ներկայացուց Թահմազեանի «Նկարին Երկու Կողմը» զաւեշտը (Կիպրոս)
Համազգայինի Նիկոսիոյ «Օշական» Մանաճիւղի «Դիմակ» թատերախումբի տարեկան ելոյթը տեղի ունեցաւ Կիրակի, 15 Դեկտեմբեր 2019-ին, ներկայութեամբ աւելի քան 200 հանդիսատեսներու որոնք եկած էին զուարճանալու՝ դիտելով Յարութ Թահմազեանի հեղինակութեամբ ու բեմադրութեամբ ներկայացուող «Նկարին Երկու Կողմը» զաւեշտը։
Այս անգամ սակայն, ակնկալութիւնները աւելի մեծ էին եւ խանդավառութիւնը զգալի, քանի որ բեմ պիտի բարձրանային նաեւ լիբանանահայ հանրածանօթ դերասան Փիէռ Շամմասեանն ու սիրուած դերասանուհի Սեդա Լեփէճեանը, որոնք բեմադրիչ Յարութ Թահմազեանի խնդրանքով իրենց սիրայօժար մասնակցութիւնը կը բերէին թատերախաղին։
«Դիմակ»ի հին եւ նորեկ դերակատարները հիւր դերասաններու կողքին՝ սահուն կերպող խաղացին իրենց դերերը, անշու՛շտ ներշնչուած Փիէռ Շամմասեանի ներկայութենէն, որ հակառակ իր յարաբերաբար կարճատեւ դերին, լեցուց բեմը եւ խանդավառեց ներկաները, որոնք բուռն ծափահարութեամբ ու աղաղակներով արտայայտեցին իրենց գնահատանքը։
Երեկոն ձօնուած էր Ատիս Հարմանտեանի յիշատակին, որուն երգերը օգտագործուած էին ներկայացումին մէջ։
Հանդիսութենէն ետք «Օշական» Մասնաճիւղի վարչութիւնը ընթրիքով մը պատուեց բեմադրիչը, դերակատարները ու յատկապէս հիւր դերասանները, որոնց յանձնուեցան յուշանուէրներ։
Վարչութեան ատենապետ Արթօ Դաւիթեան իր խօսքին մէջ շնորհակալութիւն յայտնեց բոլորին, չմոռնալով սեւ աշխատանքի հերոսները, որոնց հաւաքական աշխատանքին արդիւնքն էր այս յաջող ձեռնարկը։
Համօ Սահեան՝ Համազգայինի գրասէրներու խմբակի բ. հաւաքին նիւթը (Գանատա)
18 Մարտ 2012-ի յետմիջօրէի ժամը 2:30-ին, ծայր կ'առնէ Համազգային Հայ Կրթական եւ Մշակութային Միութեան «Գլաձոր» մասնաճիւղի երիտասարդ գրասէրներու խմբակին երկրորդ հաւաքը, որուն նիւթն է հայրենի բանաստեղծ՝ Համօ Սահեանը (1914-1993):
Շուրջս դիտելով կը խանդավառուիմ. այս ամիս եւս, այս անգամ՝ հակառակ դուրսը տիրող հաճելի կլիմային, գրեթէ յիսուն գրասէրներ ներկայ են. աւելին՝ ներկաներուն մէջ են տասնեակ մը երիտասարդներ:
Քիչ անց, կը պարզուի որ ի տարբերութիւն Վահան Տէրեանին, Համօ Սահեանը անծանօթ է ոմանց համար. լաւ առիթ՝ որ հաւաքին ընդմէջէն, ներկաները ծանօթանան հայրենի վաստակաւոր գրողին եւ գաղափար մը կազմեն իր ստեղծագործութիւններուն մասին: Հակիրճ ներածականէ մը ետք, կարգը կը հասնի Մեղեդի Մնացականեանին:
Մեղեդի Մնացականեանը ծնած է Թորոնթօ. յաճախած՝ ՀՕՄ-ի Ամէնօրեայ Վարժարանը մինչեւ ութերորդ կարգի աւարտը:
Համալսարանական ուսումը ամբողջացուցած է Թորոնթոյի համալսարանին մէջ, արժանանալով ուսուցչութեան վկայականին. այժմ նախակրթարան կարգերու ուսուցչուհի է:
Հասակ առած է հայաշունչ ընտանիքի մէջ եւ յաճախ մասնակցած՝ Համազգայինի գրական ձեռնարկներուն. Համօ Սահեանը իր նախասիրած բանաստեղծն է: Մեղեդին անփոփ ձեւով կը ներկայացնէ Համօ Սահեանի կենսագրականը.- Սահեանի ծննդավայրը Հայաստանի Սիսեան շրջանի Լոր գիւղն է – այժմ՝ Սիւնիքի մարզը:
Ան աւարտած է Բագուի ուսուցչութեան համալսարանը. հրատարակած է բազմաթիւ ժողովածուներ, ինչպէս «Նայիրեան Դալար Բարտի», «Սեզամ Բացուիր», «Քարէ Պատարագ» եւ «Ինձ Բացակայ Չդնէք»: Բնոյթով համեստ մարդ եղած է. զինք ճանչնալու համար, իր ստեղծագործութիւնները կարդալու է:
Մանաւանդ իր կեանքի վերջին տարիներուն, նիւթական ծանր պայմաններու մէջ ապրած է Սահեան, ինչ որ ցաւալի իրականութիւն է բազմաթիւ բանաստեղծներու պարագային:
Աշխատակցած է բազմաթիւ թերթերու եւ կատարած՝ բազմաթիւ թարգմանութիւններ:
Ինքնատիպ ոճով՝ Սահեան առաւելաբար երգած է մարդ արարածը եւ հայրենի բնաշխարհը:
Ներկաներուն համար պատրաստուած են Մեղեդիի ընտրած բանաստեղծութիւններուն պատճէնները, առիթ ընծայելով որ անոնք հետեւելով մեկնաբանութիւններուն, մասնակցին զրոյցին:
Ընտրեալ գործերը բաժնուած են երեք գլուխներու.- հայրենասիրական, մարդկային եւ բնութեան հետ առնչուող բանաստեղծութիւններ. օրինակ՝ հայրենասիրականի բաժինին մէջ ընդգրկուած են «Հայաստան ասելիս», «Գարունդ հայերէն է գալիս» եւ «Կը գամ» նուրբ եւ զգացական բանաստեղծութիւնները:
Կը ցուցադրուին կարգ մը տեսահոլովակներ, որոնց մէջ կայ Համօ Սահեանի կենդանի ձայնով արտասանուած՝ «Հայաստան ասելիս»-ը:
Մեղեդիի եւ այլ մասնակիցներու կողմէ կը ներկայացուին Սահեանական այլ բանաստեղծութիւններ եւ հետզհետէ որոշ թեմաներ կը դրսեւորուին. օրինակ՝ անդրդուելի հաւատք՝ հայ ժողովուրդի յաւերժականութեան հանդէպ: 
Նաեւ նկատելի է Համօ Սահեանի ապրելու հանդէպ, կեանքի հանդէպ ունեցած դրական հայեացքը. իր մասին արտայայտուած է «Քարէ Պատարագ» հատորի խմբագիր՝ Յովհաննէս Այվազեանը, զինք արդարօրէն նկարագրելով՝ «Ապրեցնող է եւ Ապրող է»:
Զուգահեռներ կը նկատուին Սահեանի եւ Վահագն Դաւթեանի ստեղծագործութիւններուն միջեւ, ինչ որ Մեղեդի Մնացականեանը արդէն կը նշէ իր ներկայացումի ընթացքին:
Համազգայինի «Գլաձոր» մասնաճիւղի փոխ ատենապետ՝ Ալին Տօնապետեանը, ձեռնարկի աւարտին, շնորհակալութիւն կը յայտնէ Մեղեդիին իր որակաւոր ներկայացումին համար եւ ներկաներուն՝ իրենց քաջալերանքին եւ մասնակցութեան:
Կ'ըլլան կարգ մը յայտարարութիւններ «Գլաձոր» մասնաճիւղի յաջորդ ձեռնարկներուն մասին:
Առ ի գնահատանք իրենց տարած յոյժ գնահատելի աշխատանքին, Համազգայինի Կեդրոնական Վարչութեան կողմէ հրատարակուած՝ Համօ Սահեանի եւ Վահագն Դաւթեանի գեղեցկագոյն բանաստեղծութիւններէն կազմուած «Հատընտիր» ժողովածուէն օրինակներ կը ստանան Մեղեդի Մնացականեանն ու Ռազմիկ Մնացականեանը:
Ներկաները սուրճի եւ կարկանդակի շուրջ կը զրուցեն Սահեանի մասին: 
«Նախ՝ շատ ուրախ եմ, որ Համազգայինը այսպիսի հաւաքներ կը կազմակերպէ, առիթ ընծայելով որ մենք՝ երիտասարդներս, կարդանք եւ ուսումնասիրենք հայ գրողներու գործերը:
Այս ներկայացումէն շատ բան սորվեցայ Համօ Սահեանի մասին, որուն մասին ունեցած տեղեկութիւնս սահմանափակ էին:
Քաջալերելի էր տեսնել այլ հայ երիտասարդներ, որոնք այս հաւաքներէն խրախուսուած, պիտի միանան Համազգայինի գրասէրներու խմբակին. դրական զգացումներով կը մեկնիմ այսօր:»
Յաջորդ հաւաքի նիւթը Մեծ Եղեռնի զոհերէն՝ Սիամանթօն է:
Թամար Տօնապետեան
Համազգայինի «Արեգ» թատերախումբին նոր ներկայացման փորձերու սկիզբը (Լիբանան)
Երեքշաբթի, 20 Յունուար 2015-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ «Արեգ» թատերախումբի նոր ներկայացման առաջին փորձը:
Հայոց ցեղասպանութեան 100-ամեակին նուիրուած «Կարօտ» թատերախաղին հեղինակը, բեմադրիչն ու գեղարուեստական ղեկավարը Ռոպերթ Առաքելեանն է:
Թատերախաղի շուրջ երեսուն գրական կերպարները` գտնելով իրենց հարազատ դերակատարները, կը սկսին շունչ ու ոգի ստանալ, գրական արժէքէն վերածուելով տեսանելի արժէքներու:
Յասմիկ Պապեան – Յարութ Ֆազլեան զոյգը հմայեց լիբանանահայ արուեստասէր ընտրանին (Լիբանան)
Կազմակերպութեամբ ու նախաձեռնութեամբ Համազգային Հայ Կրթական Մշակութային Միութեան Լիբանանի Շրջանային վարչութեան ու ՀԲԸՄ-ի մշակութային յանձնախումբին, Հինգշաբթի, 12 Ապրիլ 2012-ի երեկոյեան ժամը 8:00-ին տեղի ունեցաւ մշակութային յատուկ ձեռնարկ մը` կատարողութեամբ միջազգային հանրածանօթ սոփրանօ Յասմիկ Պապեանի եւ լիբանանահայ վաստակաւոր խմբավար մայեսթրօ Յարութ Ֆազլեանի:
Տէր եւ տիկին Յովիկ եւ Մարալ Քիւրքճեաններու հովանաւորութիւնը վայելած այս ձեռնարկին սկզբնաւորութեան, մայեսթրօ Յարութ Ֆազլեանի բեմ ժամանումն ու ծափերու ողջոյնի տարափին տակ անոր թեթեւ խոնարհումը կը յիշեցնէր, թէ «սկսած է» առանց բացման խօսքի ու առանց քայլերգի մեկնարկած այս ձեռնարկը:
Տասը վայրկեանի դադարի մը ընդմիջումով, շուրջ երկու ժամ տեւողութեամբ Պապեան-Ֆազլեան զոյգը, ընկերակցութեամբ լիբանանեան ֆիլհարմոնիք նուագախումբին (օրքեստրային) հմայեց լիբանանահայ եւ լիբանանցի արուեստասէր հանրութիւնը:
Մթնոլորտը խիստ տպաւորիչ էր. հոն էին բոլորը, երեսփոխանը, նախարարը, դեսպանը, ակադեմականը, կրթական մշակը, հոգեւորականը, ազգային հասարակական գործիչը եւ միութենական ներկայացուցիչը:
Միջազգային զանազան մրցանակներու արժանացած սոփրանօ Յասմիկ Պապեան, մայեսթրօ Յարութ Ֆազլեանի եւ Լիբանանի ֆիլհարմոնիք նուագախումբին հետ ներկաները իր զգլխիչ ձայնով փոխադրեց դասական երաժշտութեան տիտաններու` Արամ Խաչատուրեանի, Կոմիտասի, Առնօ Պապաճանեանի, Բարսեղ Կանաչեանի, Վինչենսօ Պելինիի, Սիլիայի, Վերտիի, եւ այլոց աշխարհը… հմայելով ներկաները, որոնց քար լռութիւնը կը խզուէր միայն Պապեանի ու Ֆազլեանի բեմ ժամանումի ծախողջոյններով:
Յուզիչ էր յատկապէս Յասմիկ Պապեանի մեներգած «Օրօր»-ը, որ հայ մայրերուն ողջոյնի լար մըն էր, յուզիչ լար մը, որ կը յիշեցնէր հայոց պապենական օրհնուած տունը, ուր անպակաս կ՛ըլլար հայ մօր մրմնջած ու իր բալիկին ուղղուած օրհնութեան այդ խօսքը:
Համաշխարհային վարկ վայելող սոփրանօ Յասմիկ Պապեանի երաժշտական նուաճումներու 25-ամեակը չէր վրիպած պատկան մարմիններու ուշադրութենէն:
Բազմիցս մրցանակներու, շքանշաններու եւ գնահատական խօսքերու թէ օրհնագիրի արժանացած այս արուեստագիտուհին անգամ մը եւս կը մեծարուէր` մայեսթրօ Ֆազլեանի եւ լիբանանեան ֆիլհարմոնիք նուագախումբին կողքին:
Արդարեւ, յատուկ այս առիթով, շնորհաւորական, ողջոյնի խօսքեր ու գիրեր յղած էին լիբանանի մշակոյթի նախարար Կապի Լայեուն, որ հպարտ կը զգար ու իր եւ համայն լիբանանցիներուն անունով իր երախտիքն ու շնորհակալութիւնը կը յայտնէր, որ Պապեան ելոյթ կ՛ունենար լիբանանեան բեմէն:
Նմանապէս, Հայաստանի մշակոյթի նախարար Յասմիկ Պօղոսեան, սփիւռքի նախարար Հրանուշ Յակոբեան եւ Լիբանանի մէջ Հայաստանի Հանրապետութեան արտակարգ եւ լիազօր դեսպան Աշոտ Քոչարեան յատուկ ողջոյնի գիրերով կը շնորհաւորէին արուեստագիտուհին:
Այս բոլորը կը պսակադրուէր Կոմիտաս արք. Օհանեանի ընթերցած Արամ Ա. կաթողիկոսի օրհնութեան գիրով, որով վեհափառը 2004-ին «Ս. Մեսրոպ Մաշտոց» շքանշանի տուչութենէն ետք անգամ մը եւս կ՛ողջունէր հայազգի այս եզակի արուեստագիտուհին:
Աւարտին ՀԲԸՄ-ի անունով Արմէն Իւրնէշլեան, իսկ Համազգայինի անունով Սիլվա Քիւրքճեան շնորհակալութիւն յայտնեցին ներկաներուն, արուեստագէտներուն եւ յատկապէս օրուան հովանաւոր Յովիկ եւ Մարալ Քիւրքճեան ամոլին:
Քիւրքճեան այս առիթով ընթերցեց Հայաստանի մշակոյթի եւ սփիւռքի նախարարներու ողջոյնի խօսքերը` միաժամանակ անգլերէնով փոխանցելով իր փակման խօսքը:
(Քաղուած՝ Ազդակ օրաթերթէն)
Յասմիկ Շահինեանի «Այն Օրը, Երբ…» մանկական գիրքի շնորհահանդէսը (Լիբանան)
Կազմակերպութեամբ Համազգայինի Լիբանանի Շրջանային վարչութեան, Կիրակի, 22 Փետրուար 2015-ին, երեկոյեան ժամը 5:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ Յասմիկ Շահինեանի հեղինակած «Այն օրը, երբ…» մանկական գիրքի շնորհահանդէսը:
Բացման խօսքէն ետք, Սօսէ Ճինպաշեան մանուկներուն հասկնալի ոճով ներկայացուց մանկական գրականութեան կարեւորութիւնը եւ ազդեցութիւնը երեւակայութեան ու հոգեկան աշխարհին վրայ` ներկայացնելով մանկական գրականութեան սեռերը, ինչպէս նաեւ օրինակներ տալով մէջբերումներ կատարեց անոնց մասին:
Գեղարուեստական յայտագիրով հանդէս եկան Համազգայինի «Բ. Կանաչեան» երաժշտանոցի աշակերտներ Սելա Սվաքճեան եւ Կասիա Լեւոնեան:
Քարերու գաղտնիքն ու հմայքը (Գանատա)
Անին՝ հազարումէկ եկեղեցիներու քաղաքը, Հայաստանի մայրաքաղաք հռչակուեցաւ շուրջ 1050 տարի առաջ, Բագրատունի Աշոտ Գ. (Ողորմած) թագաւորին կողմէ։
Ան գոյութիւն ունեցած էր Նոր քարի դարաշրջանէն, ու Միջին դարերուն դարձաւ մշակութային ու տնտեսական կարեւոր կեդրոն մը։
Անին դիմացաւ բազմաթիւ պատերազմներու, յարձակումներու ու պաշարումերու։
Բայց 1131-ի ահաւոր երկրաշարժը աւերակներու վերածեց քաղաքը։
Այսօր UNESCO Անիի աւերակները կը ճանչնայ իբրեւ համաշխարհային մշակութային ժառանգութիւն։ 
Համազգայինի «Բ. Կանաչեան» Քոլեճի քամերային երաժշտութեան դասարաններու եւ մենակատարներու ունկնդրութիւն (Լիբանան)
Համազգայինի «Բ. Կանաչեան» երաժշտական քոլեճին կազմակերպութեամբ, Հինգշաբթի, 5 Մայիս 2016-ի երեկոյեան Համազգայինի «Լ. Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ Արմէն Ճենտերեճեանի քամերային երաժշտութեան դասարաններու եւ մենակատարներու ունկնդրութիւն:
Ներկայ էին Համազգայինի Լիբանանի Շրջանային վարչութեան ներկայացուցիչներ, Գեղարուեստական դպրոցներու խնամակալութեան անդամներ, ծնողներ եւ երաժշտասէրներ:
Ձեռնարկին սկիզբը Համազգայինի «Բարսեղ Կանաչեան» երաժշտական քոլեճի տնօրէն Աշոտ Ճենտերեճեան դրուատեց աշակերտները, անոնց պատրաստուածութիւնը եւ կոչ ուղղեց` միշտ արժեւորելու հարազատ ու ազգային աւանդներն ու մշակոյթը, որովհետեւ այդպիսով կարելի է երաշխաւորել անոնց շարունակականութիւնը:
Ան հաստատեց, որ քոլեճի աշակերտներուն յառաջդիմութիւնը զգալի է, իսկ ասիկա կարելի է պահել հետեւողականութեամբ եւ ժրաջան աշխատանքով:
Ան յատուկ կերպով խօսեցաւ Արմէն Ճենտերեճեանի ի գործ դրած ջանքին, յատկապէս քամերային դասարաններու գործունէութեան մէջ ունեցած մեծ ներդրումին մասին:
«Մօրաքոյրը` Փարիզէն» կատակերգութեան ներկայացում (Լիբանան)
Հայ ազգին երկու հիմնական ներկայացուցիչները` սփիւռքահայն ու հայաստանցին բեմին վրայ են` իրենց սովորութիւններով, նկարագրային գիծերով, մտածելակերպով, թերութիւններով, իրարու նկատմամբ ունեցած մօտեցումներով…
Բեմին վրայ են նաեւ այսօրուան Հայաստանի եւ Խորհրդային Հայաստանի ներկայացուցիչները` իրենց բնորոշ գիծերով, կեանքը ընկալելու ձեւերով եւ հաւատալիքներով…
Տաղանդաւոր դերասան եւ թատերախաղի հիմնական դերակատար Նարեկ Տուրեանն ու անոր ընկերացող օժտեալ դերասաններ` Թամարա Պետրոսեան, Գոհարիկ Կարապետեան, Զաւէն Աբրահամեան, Արային Տեխտրիկեան, Աշոտ Գարտաշեան, Գրիգորի Յակոբեան Շաբաթ, 11 եւ Կիրակի, 12 Յունուար 2014-ին «Յակոբ Տէր Մելքոնեան» թատերասրահին մէջ մեծ վարպետութեամբ կրցան շուրջ երկուքուկէս ժամ անընդհատ կլանել հանդիսատեսը` անոր ներկայացնելով վերոնշեալ տիպարները եւ անոնց ընդմէջէն ստեղծուած տարաբնոյթ կացութիւններ:
Հենրիք Իբսենի «Ժողովուրդի թշնամին» թատերախաղի ներկայացում (Լիբանան)
11-12 Նոյեմեր 2017-ի շաբաթավերջին, Համազգայինի «Գասպար Իփէկեան» թատերախումբը «Յակոբ Տէր Մելքոնեան» թատերասրահին մէջ երկու ելոյթներով ներկայացուց Լեւոն Շանթի թարգմանութեամբ Հենրիք Իբսենի «Ժողովուրդի թշնամին» թատերախաղը` բեմադրութեամբ Սուրէն Խտըշեանի:
Այս այժմէական թատերախաղը կը ներկայացնէ ընկերութեան բարոյական անկումները եւ ցոյց կու տայ, թէ ինչպէ՛ս անհատ մը կը մեկուսացուի, երբ սկսի բացայայտել իշխանութիւններուն թերութիւնները:
Ներկայացումին մէջ դերեր ստանձնած էին Վարդան Մկրտիչեան (բժիշկ Թոմ Շթոքման), Գէորգ Նալպանտեան (քաղաքապետ Փիթըր Շթոքման), Սիլվա Ատուրեան ( Քաթրինա), Զաւէն Պաաքլինի (Քիիլ), Խաչիկ-Հրակ Տեմիրճեան (խմբագիր Հովսթատ), Նժդեհ Մկրտիչեան (տպարանատէր Թոմսըն), Ժան Պէքերէճեան (նաւապետ Հոլսթըր), Լիլիթ Գույումճեան (Փեթրա), Դրօ Միրզայեան (թղթակից Պիլլինկ), Յովսէփ Գաբլանեան (գինով), եւ ցուցարարներ Յակոբ Մարկարոսեան, Աբրահամ Պալթայեան, Մանուէլ Թոքմաքճեան, Կարօ Բանողլեան եւ Սարգիս Տօնիկեան:
Հրանդ Մարգարեանի մշակութային գործունէութեան 65 եւ ծննդեան 80-ամեակներու յոբելեան (ԱՄՆ)
Հրանդ Մարգարեանի մշակութային գործունէութեան 65 եւ ծննդեան 80-ամեակներու յոբելեանը տեղի ունեցաւ 19 Հոկտեմբեր 2019-ի երեկոյեան, Քուինզ Թհիըթեր հանրահռչակ սրահին մէջ հոծ բազմութեան մը ներկայութեան։
Ձեռնարկը կը վայելէր Վեհափառ Հայրապետներուն օրհնութիւնը, Հայաստանի Հանրապետութեան ԱՄՆի դեսպանի եւ Համազգայինի Կեդրոնական Վարչութեան հովանաւորութիւնները, Համազգայինի ԱՄՆի Արեւելեան Շրջանային վարչութեան եւ Նիւ Եորքի մասնաճիւղի զօրակցութիւնը եւ մասնակցութիւնը։
Համազգային բնոյթ կրող այս ձեռնարկին ներկայ էին հետեւեալ կազմակերպութիւններու ՝ Էջմիածնական եւ Կիլիկեան զոյգ առաջնորդարաններու, ՀՅԴ ԿԿի, ՌԱԿի Կեդրոնական Վարչութիւն, ՀՕՄի ԱՄՆի Արեւելեան Շրջանայինի եւ Մայր Մասնաճիւղի վարչութիւններ, Էսայեան Սանուց Միութեան, Վարդանանց Ասպետներու, Արենի Երգչախումբի, Հայրենիք եւ Ուիլքլիի, Պայքար շաբաթաթերթի ներկայացուցիչները եւ հոծ մշակութասէր հասարակութիւն մը։
Նախապէս, նոյնանպատակ երկու ձեռնարկներ տեղի ունեցած էին Երեւան, Մայիս 31 եւ Յունիս 3-ին նախաձեռնութեամբ Հայաստանի Համազգայինի գրասենեակին, Հայաստանի Գրողների Միութեան եւ Սփիւռքի Նախարարութեան։
Արժեւորման բացարձակ չափանիշները գերազանցուեցան։ Միահամուռ՝ «Եզակի», «աննախընթաց», «բացառիկ», «հոգեպարար» «սքանչելի» որակումները ներկաներու արուեստի խստապահանջ դատումի արտայայտութիւններ էին։
Սովորաբար փրոֆէշընըլ կ՛որակուին յաջող ձեռնարկները։ Ըստ ներկաներու ջախջախիչ մեծամասնութեան արտայայտութիւններուն, ե-նամակներուն, հեռախօսային կապերուն, այս մէկը, ե՛ւ բովանդակութեամբ ե՛ւ նորարարութեամբ ե՛ւ գործադրութեամբ այդ որակումին պայծառագոյն օրինակը հանդիսացաւ։
Ձեռնարկը սկսաւ քուլիսներէն երրեակ հանդիսավարներու հրաւէրով՝ որ յոտընկայս ունկնդրեն Վեհափառ Հայրապետներուն կոնդակները։
Տէր Վազգէն Ծայրագոյն Վարդապետ Քարայեան եւ Առաջնորդական Փոխանորդ՝ Հոգեշնորհ Հայր Սահակ Ծայրագոյն Վարդապետ Եմիշեան յաջորդաբար ընթերցեցին Գարեգին Բ․, Ամենայն Հայոց Կաթողիկոսի եւ Մեծի Տանն Կիլիկիոյ Արամ Ա․ Կաթողիկոսի կոնդակները։
Ապա հրաւիրեցին Հրայր Պարոնեանը փոխանցելու Համազգայինի Կեդրոնական Վարչութեան պատգամը եւ Խաչիկ Ճուխաճեանը՝ ՆԵի վարչութեան խօսքը։
Ձեռնարկին առաջին բեմադրական «տարօրինակութիւնը» ի յայտ եկաւ երբ երրեակ արհեստավարժ հանդիսավարներ՝ Վեհ Պզտիկեան, Նաթալի Գաբրիէլեան եւ Երազ Մարգարեան բեմի երկու կողմերէն ներս մտան աշխոյժ, խանդավառ՝ «բարի երեկոյ, բարի եկած էք» խօսքերով՝ հանդիսատեսը կապելով բեմին։
Սկսած էր յայտագիրը։
Երրեակը մեզ հրաւիրեց ճամբորդելու Հրանդ Մարգարեանի կեանքի արահետներով․․․
Բացառիկ շարժանկար մը, «Ուղեւորը» խորագրով․ որը կեդրոնացած էր Մարգարեանի կեանքի չորս հանգրուաններուն՝ Ծննդավայր – Մարկիլ, Պասրայ, Իրաք-, Պաղտատ, Իրաք, ԱՄՆ եւ անոնց պսակը հանդիսացող Հայաստան։
Երեսուն հինգ վարկեան տեւող ֆիլմով մենք տեսանք ու լսեցինք Մարգարեան մտաւորականը, հայը, գլխագիր ՀԱՅը, իր աշխարհայեացքով, մտահոգութիւններով Հայը․․․ ։
Ֆիլմը պատրաստուած էր Հայաստան։
Պատրաստողները՝ Արտուր Մկրտիչեան, հեղինակ, Արտուր Պապեան, բեմադրիչ եւ Արտուր Օրդոյան նկարահանող։
Ապա հեզասահօրէն մեծադիր պաստառին վրայ երեւցաւ՝ Խրիմեան Հայրիկի նկարը․․․
Ներս մտաւ գաւազանի ազդու համաչափ հարուածներով պատկառազդու Հայրիկին կերպարանքով, նոյնիքն Մարգարեան։
Տասը վայրկեանի մէջ, արհեստավարժ բեմական դրսեւորումներով տեսանք Պերլինի վեհաժողովի պատգամաւորներու անտարբեր կեցուածքները, Հայրիկի յուզումը․․․
Երրեակը ապա թուեց հայ եւ օտար բազմաթիւ այն կազմակերպութիւնները, որոնց հետ եւ համար ելոյթ ունեցած է Մարգարեան․․․ Անցանք նորութիւններով առլցուն Մարգարեանի գեղարուետական ստեղծագործական աշխարհը։
Առաջին անգամ ըլլալով լսեցինք Մարգարեանի բանաստեղծութիւններու վրայ յօրինուած երեք նոր երգեր՝ «Մանկութիւն» «Հայաստան» եւ «Ծաղրածուն»։
Առաջին երկուքի խօսքերն եւ երաժշտութիւնը Մարգարեանին էին, իսկ երորդինը՝ խօսք Մարգարեանի յօրինում Պերճ Թուրապեանի։
Բեմ հրաւիրուեցաւ Կոմիտասի անուան երաժշտանոցի շրջանաւարտ, Նիւ Եորքի Ս․ Լուսաւորիչ Մայր Եկեկեցւոյ դպրաց դասի ղեկավար մեներգչուհի Անահիտ Զաքարեան, որ՝ պաստառի վրայ սփռուած երեխայի մը պատկերին հետ սքանչելի զգացումով մեկնաբանեց Մարգարեանի «Մանկութիւն» երգի նրբութիւնները։
Ապա բեմ հրաւիրուեցաւ Ազնաւուրի երգերու յայտնի մեկնաբան, յօրինող, երգիչ, բանաստեղծ Պերճ Թուրապեան, որ իր յօրինումով, կիթառի ընկերակցութեամբ իւրայատուկ ձեւով մեզ տարաւ Մարգարեանի բանաստեղծութեան հտպիտներու բարդ աշխարհը․․․
Մարգարեանի՝ «Հայաստան» երգը, -խօսք եւ երաժշտութիւն Հրանդ Մարգարեանի- պաստառի վրայ մեկնաբանեց Հայաստանցի երիտասարդ պարիթոն Արսէն Գէորգեան դաշնակի ընկերակցութեամբ փրոֆ․ Մարգարիտ Սարգսյանի։ 
Պաստառին վրայ Մայր Հայաստան պատկառելի յուշարձանն էր։
Ներս մտան Հրանդ Մարգարեանի հետ բազմիցս բեմ բարձրացած արուեստագիտուհի դերասանուհիներ՝ Էլիզապէթ Խօտապաշեան եւ Լուսին Ճիրճիրեան, որոնք մէջ-ընդ-մէջ եւ բացառիկ զուգընթերցումով ներկայացուցին Մարգարեանի՝ «Հայաստան» բանաստեղծութիւնը։
Թատերական երկու տեսարաններ ներկայացուեցան․․ Առաջինը Մարգարեանի՝ «Սողոմոն Թէհլիրեան» թատերախաղէն, Սողոմոնի մենախօսութիւնը իր մօր հետ։
Թորոս Թերվիզեան Սողոմոնի եւ Նաթալի Գաբրիէլեան մօրը կերպարով խոր ըմբռնումով մարմնաւորեցին այդ խիստ զգացական տեսարանը։
Երկրորդ տեսարանը, Մարգարեանի՝ «Վարդանանք»էն՝ Վարդանի վերջին ճառն էր, որ խրոխտօրէն ներկայացուց Վեհ Պզտիկեան։
Ելոյթ ունեցան մտաւորականներ եւ իրենց սրտակցական խօսքեր ըսին՝ Յակոբ Վարդիվառեան, Պայքար Օրաթերթի խմբագիրներէն, Յարութիւն Մըսրլեան, Բժ․ Ճորճ Տէր Մխսեան, բանաստեղծուհի Վեհանոյշ Թեքեան։ 
Իրենց ելոյթներով արտայայտուեցան Մարգարեանի կատարած աշխատանքներու մասին։
Փրոֆ. Րիչըրտ Յովհաննէսեան տեսերիզով կը դրուատէր Մարգարեանի՝ Համազգայինի կոչումին հաւատարիմ եւ անվերապահ նուիրումը։
Ան հիացումով արտայայտուեցաւ, թէ ի՛նչպէս Մարգարեան իր՝ «Ազատութեան ճանապարհին» առաջին գիրքէն բեմադրութիւն պատրաստած էր:
Ամերիկահայ Բժշկական Հիմնադրամի նախագահ Վահէ Պալուզեան տեսերիզի պատգամով վեր կ՛առնէր Մարգարեանի աւելի քան քսան տարիներու վարիչ քարտուղարի հսկայական ներդրումը հիմնադրամի ծրագրումներուն եւ գործադրութեան աշխատանքներուն մէջ։
Յայտագրի վերջաւորութեան ցուցադրուեցաւ ութ վայրկեան տեւող շարժանկար մը «Ես Արցախն եմ» խորագրով։
Ծրագրի վերջաւորութեան Երրեակը բեմ հրաւիրեց Յոբելեարը։
Միահամուռ յոտնկայս յարգանքի արժանացաւ արժանագոյնը՝ Հրանդ Մարգարեան։ Ան բեմ հրաւիրեց բոլոր մասնակցողները։
Բեմ հրաւիրեց իր կողակիցը, կեանքի ընկերուհին՝ Տոքթ․ Ժանէթը, զոր որակեց «իմ թիւ մէկ քննադատը։»
Մարգարեանի տարեդարձին նուիուած նուիրատուութիւնները ամբողջովին պիտի յատկացուին՝ Հայաստանի եւ Արցախի ճակատները պահպանող զինուորներուն, վիրաւոր զինուորներու վերականգնողական աշխատանքներուն եւ նահատակ զինուորներու զաւակներու ուսման հայթայթման։
Նուիրատուութիւնները կարելի է յղել ԱՄՆի մէջ տուրքէ զերծ libra-6 productions, Inc. կազմակերպութեան եւ ուղարկել՝ 160 Waters Edge, Congers, NY 10920.
Այս առթիւ յուշամատեան գրքոյկ մը հրատարակուած է, ուր Վեհափառներու կոնդակները, հոգեւորական, քաղաքական, մշակութային, բարեսիրական, հասարակական զկազմակերպութիւններու, ինչպէս նաեւ մտաւորականներու արտայայտութիւնները զետեղուած են։
Գրքոյկին մէջ են մինչեւ ձեռնարկին թուականը նուիրատուներու անունները։
Այնտեղ տրուած են նաեւ Մարգարեանի մշակութային գործունէութեան խտացուած պատկերը։
Սրտանց կը շնորհաւորենք մեր մասնաճիւղի բազմավաստակ, համահայկական առումով կարկառուն անդամ, ընկեր Հրանդը՝ Հայ ժողովուրդին շնորհած իր մշակութային արգասիքին համար, իր միութենական նուիրուածութեան եւ անսահման ներդրումին համար։
Կը մաղթենք քաջառոջութիւն եւ երկար կեանք։ Նորանոր անկոխ, անտատասկ ճանապարհ։
Բարի երթ, ընկեր Հրանդ։
ՀԱՄԱԶԳԱՅԻՆ ՆԻՒ ԵՈՐՔԻ ՄԱՍՆԱՃԻՒՂԻ ՎԱՐՉՈՒԹԻՒՆ
Գրագէտ Հրանդ Մարգարեանի պարգեւատրում սփիւռքի նախարարութեան կողմէ
8 Մայիս, 2019-ին, ՀՀ Սփիւռքի նախարարի պարտականութիւնները կատարող Բաբկէն Տ. Գրիգորեան «Ուիլեամ Սարոյեան» մետալով պարգեւատրեց գրագէտ Հրանտ Մարգարեանը:
Մետալի յանձնման ներկայ էին «Համազգային»ի Երեւանի հիմնադրամի խորհուրդի անդամ Կարօ Պայթարեանն ու գրասենեակի տնօրէն Ռուզան Առաքելեանը:
Գրագէտ, թատերագիր, Համազգային Հայ Կրթական եւ Մշակութային Միութեան երկար տարիներու անդամ, Կ. Վարչութեան նախկին անդամ Հրանտ Մարգարեան, որուն ութսունամեակն է այս տարի, կարեւոր ներդրում ունեցած է ԱՄՆ Արեւելեան շրջանի մէջ մշակութային կեանքի պահպանման մէջ:
Նշենք, որ Սփիւռքի նախարարութեան «Ուիլեամ Սարոյեան» մետալը կը շնորհուի «Սփիւռքի մէջ հայ մշակոյթի տարածման եւ այդ բնագաւառում ակնառու նուաճումների ու ձեռքբերումների, ստեղծագործական գործունէութեամբ Հայաստան-Սփիւռք գործակցութեան զարգացման, Հայաստան-Սփիւռք եւ Սփիւռքի միջհամայնքային կապերի ամրապնդման գործում մեծ ներդրում ունենալու համար»:
Հրանդ Մարգարեան պարգեւատրուեցաւ Հայաստանի Հանրապետութեան Մովսէս Խորենացիի անուան մշակութային բարձրագոյն մետալով (ԱՄՆ)
Երկուշաբթի, 21 Մայիս, 2012-ին, Պոսթընի մէջ կազմակերպուած` Հայոց Ժառանգութեան Այգիի բացման ճաշկերոյթի ընթացքին, հանրածանօթ մտաւորական, թատերագիր, բեմադրիչ, գիտնական, բանաստեղծ, դաստիարակ, Դոկտ. Հրանդ Մարգարեան պարգեւատրուեցաւ Հայաստանի Հանրապետութեան Մովսէս Խորենացիի անուան մշակութային բարձրագոյն մետալով։
Մետալը շնորհուած էր Հայաստանի Հանրապետութեան մեծարգոյ Նախագահ Սերժ Սարգիսեանի կողմէ։
Տուչութիւնը կատարուեցաւ Նորին Վսեմութիւն Հայաստանի Հանրապետութեան արտաքին գործոց նախարար Եդուարդ Նալպանտեանի կողմէ, ներկայութեամբ՝ Նորին Վսեմութիւն Սփիւռքի նախարար Հրանոյշ Յակոբեանի։
Մովսէս Խորենացի մետալը հաստատուած է 26 Յուլիս, 1993-ին։ Բարձրագոյն մետալն է, որ կը շնորհուի Հայաստանի Հանրապետութեան նախագահին կողմէ՝ մշակութային, արուեստի, գրականութեան, դաստիարակութեան եւ մարդասիրական գործունէութեանց մէջ ներդրում ունեցող անհատներու թէ´ Հայաստանի, թէ´ Սփիւռքի մէջ։
Դոկտ. Հրանդ Մարգարեանի կենսագրութիւնը 
«Hidden Treasure»- Տաղանդաւոր ջութակահար՝ Նունէ Մելիքի ելոյթը Թորոնթոյի մէջ
Շատերու ծանօթ է ջութակահար Նունէ Մելիքի անունը, Հայոց Ցեղասպանութեան հարիւրամեակին, իր ներկայութիւնը վայելեցինք Թորոնթոյի Ford Centre-ին մէջ կայացած նուագահանդէսին, Նուրհան Արմանի ղեկավարութեամբ։ 
Նունէ բազմաթիւ միջազգային բեմերէ հանդէս եկած է, միշտ հմայելով հանդիսատեսը։
Բազմաթիւ յիշարժան մրցանակներու արժանացած՝ Սիպերիոյ մէջ ծնած Նունէ Մելիքը վկայուած է Մոսկուայիպետական երաժշտանոցէն, ապա Մոնթրէալի համալսարանին մէջ երաժշտութեան մարզին հետեւելէ ետք, գերազանցութեամբ տիրացած է մագիստրոս կոչումին: 
Ուսման յաջորդ հանգրուանը տոքթորայի կոչումն է, որուն դասընթացքին ան կը հետեւի այժմ, իբր աշխատութեան նիւթ ունենալով հանրաճանաչ Առնօ Բաբաջանեանի ստեղծագործութիւնները։
Նունէ կը ձգտի հայ դասական երաժշտութիւնը օտարին ծանօթացնել. այդ նպատակով էր, որ վերջերս ան հրապարակեց Hidden Treasure խտասալիկը, որուն թողարկման առիթով, Համազգայինի հրաւէրով ան այցելեց Թորոնթօ:
Ելոյթ մը կազմակերպելու միակ յարմար թուականը շաբթուան մէջ Չորեքշաբթի Դեկտեմբեր 6- ի երեկոն էր, գաղութիս, ինչպէս նաեւ Նունէի բազմազբաղութեան պատճառով:
Հայ Երիտասարդական Կեդրոնի «Համազգային» թատերասրահին մէջ հաւաքուած էին հայ դասական երաժշտութիւնը գնահատող անհատներ, որոնք հաճոյքը ունեցան այս տաղանդաւոր հայուհիին գրաւիչ ներկայութիւնը վայելելու։ 
Նունէի կը միանար դաշնակահար դոկտ. Միշել Ալեքսանդր Պրոքարը. երկուքին ներդաշնակ, նուրբ ու բարձրորակ մեկնաբանութիւնները մեծապէս տպաւորեցին նոյնիսկ ամենէն բծախնդիր ներկաները։
Ներկայացուած յայտագիրը խնամքով պատրաստուած էր. Բաբաջանեան, Խաչատուրեան, Կոմիտաս, Սբենդեարեան եւայլն:
Հայ դասական երաժշտութիւնը օտարին ծանօթացնելու միտումով է որ Նունէ իւրաքանչիւր կտորէ առաջ հակիրճ բացատրութիւններ փոխանցեց. բացատրութիւնները՝ նոյնիսկ հայ ունկնդիրներուն համար, չափազանց դաստիարակիչ եւ հետաքրքրական էին:
Նշենք որ Նունէ կը նուագէ 1750 թուականի Carlo Ferdinando Landolfi կնիքը կրող ջութակի վրայ, որուն արժանացած է Canada Council for the Artsի կողմէ։
Նունէի տաղանդին համապարփակօրէն ծանօթանալ կարելի է միայն ներկայ ըլլալով իր համերգներուն, ըմբոշխնելով իր ջութակահարի հմտութիւնը եւ այս արուեստին իր բացարձակ տիրապետութիւնը:
Ներկաները ձեռնարկի աւարտին առիթը ունեցան անձնապէս ծանօթանալու Նունէին . Նունէ եւ Միշէլ-Ալեքսանդր սիրով մակագրեցին խտասալիկէն օրինակներ։
Կ՚արժէ նաեւ յիշել որ Նունէ ոչ միայն տաղանդաւոր ջութակահար է այլ նաեւ արդէն հրատարակած է բանաստեղծութեան հատոր մը ռուսերէնով որ նաեւ թարգմանուած է հայերէնի, անգլերէնի եւ ֆրանսերէնի։
Նունէի յաջողութիւններունկարելի է հետեւիլ առցանց, այցելելով իր կայքէջը կամ YouTubeի միջոցով։
Համազգայինի Գլաձոր մասնաճիւղի վարչութիւն
Պատմաբան Արմէն Մութաֆեան ներկայացուց իր հեղինակած «La saga des Arméniens de l’Ararat aux Carpates» հատորը (Փարիզ)
Համազգայինի Փարիզի մասնաճիւղի հրաւէրով Երկուշաբթի, 5 Նոյեմբեր 2018-ին, Փարիզի Հայ Մշակոյի տան «Տէմիրեան» սրահին մէջ կոկիկ բազմութեան մը ներկայութեան պատմաբան Արմէն Մութաֆեան ներկայացուց Մայիս 2018ին իր հեղինակութեամբ լոյս տեսած «La saga des Arméniens de l'Ararat aux Carpates» (Արարատէն Քարաթներ Հայութեան պատումը) 445 էջ բովանդակող նկարազարդ հատորը:
Երեկոյին բացումը կատարեց Հերա Թոսունեան եւ նշեց, թէ այս հետաքրքրական նիւը ցարդ շատ քիչ պեղուած է պատմաբաններու կողմէ եւ դէպի արեւելեան Եւրոպա հայութեան տարագրութեան մասին ինք ծանօթութիւններ քաղած է Սիմոն Վրացեանի «Կեանքի ուղիներով» գիրքէն, երբ 11-րդ դարու կէսերէն սկսեալ հայութիւնը Կովկասէն անցնելով բնակութիւն հաստատած է այդ շրջանի երկիրներուն մէջ:
Յարգելի պատմաբանը շուրջ մէկուկէս ժամուան ընթացքին սփռուած պատկերներու ընդմէջէն ներկայացուց Քարփաթեան Եւրոպայի հայկական սփիւռքի պատմականը, թէ ե՞րբ եւ ինչո՞ւ հայ համայնքը կայք հաստատած է այդ շրջանին մէջ, ո՞ր ճամբաներէն անցած է, ինչպիսի՞ յարաբերութիւն ունեցած է այլ փոքրամասնութիւններու հետ եւ ի՞նչ տուած է տեղական մշակոյթին:
Միջնադարէն սկսեալ Իտալիոյ, Խրիմի եւ արեւելեան Եւրոպայի մէջ կեդրոնացած են հայկական համայնքներ:
Քարփփաթեան շրջանը կը համապատասխանէ ներկայի Ռումանիոյ, արեւմտեան Ուքրաինայի (մինչեւ 1918 Լեհաստանի մաս կը կազմէր) եւ Լեհաստանի արեւմտեան բաժինին:
Ներկաները մեծ հետաքրքրութիւն ցուցաբերեցին այս նիւթին նկատմամբ: 
Ձեռնարկի վերջաւորութեան ծախուեցան բոլոր գիրքերը:
Գիրքին առաին հրատարակութիւնը (հազար օրինակ) արդէն սպառած ըլլալով, յառաջիկայ Նոյեմբեր 20-ին լոյս պիտի տեսնէ երկրորդ հրատարակութիւնը:
Պատարագ Նանսի քաղաքում (Ֆրանսա)
Շաբաթ, 26 Մայիս 2012-ին Ֆրանսիայի Նանսի քաղաքի Հայասա հայ համայնքը գլխաւորութեամբ նախագահ Արթուր Աւետեանի՝ տեղի հայերի համար կազմակերպել էր սուրբ պատարագ:
Պատարագը մատուցեց Տէր Վաչէ քահանան:
Սա տեղի հայերի համար առաջինհանդիպումն էր հայ հոգեւորականի հետ: 
Պատարագը ըստ Պարոյր Սեւակի կոչուեցաւ «Եղիցի Լոյս» եւ ինչպէս Սեւակն է ասել, ԵՒ ԵՂԱՒ ԼՈՅՍ։
Ներկաները հոգեւոր մեծ բաւարարուածութիւն ստացան հայ հոգեւորականի հետ հանդիպումից:
ԼԻԼԻԹ ՅԱՐՈՒԹԻՒՆԵԱՆ
Մեծարանքի երեկոյ` նուիրուած լիբանանահայ բազմավաստակ դերասաններ Մարի Ռոզ Մանուկեանին եւ Մանուէլ Մարգարեանին (Լիբանան)
Համազգայինի «Գասպար Իփէկեան» թատերախումբին կազմակերպութեամբ Երեքշաբթի, 13 Դեկտեմբեր 2016-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ մեծարանքի հանդիսութիւն` նուիրուած վաստակաշատ դերասաններ Մանուէլ Մարգարեանին (Մանուէլիկ) եւ Մարի Ռոզ Մանուկեանին:
Ողջոյնի խօսքով հանդէս եկաւ Նարէ Գալեմքերեան:
Ան բարի գալուստ մաղթեց ներկաներուն այն բեմին վրայ, ուր տարիներ շարունակ Մանուէլ Մարգարեան (Մանուէլիկ) եւ Մարի Ռոզ Մանուկեան ներդրում ունեցած են լիբանանահայ թատրոնի զարգացման:
«Գասպար Իփէկեան» թատերախումբի վարչութեան անունով ելոյթ ունեցաւ Մարտիկ Տեմիրճեան:
Ան իր խօսքին մէջ անդրադարձաւ լիբանանահայ թատերական գործունէութեան, որ տակաւին կը շարունակուի, ինչպէս նաեւ նշեց թատերական կեանքի դժուարութիւնները, որոնք ոչ մէկ օր արգելք հանդիսացած են նուիրեալ դերասաններու, որպէսզի իրենց լաւագոյնը դրսեւորած հանդէս գան թատերասէր հասարակութեան:
Ան նշեց, որ դերասաններու յաւելեալ ճիգի արտայայտութիւնը իրենց մէջ յաւելեալ արժէք կը ստանայ, որովհետեւ անոնց կատարած աշխատանքը ասպարէզային չէ, մասնագիտական չէ, հետեւաբար լիբանանահայ դերասանները ալ աւելիով կ՛արժեւորուին:
Դոկտ. Հուրի Ազէզեանի գրական ստեղծագործական 35-ամեայ վաստակին նուիրուած երեկոյ (Սուրիա)
Համազգայինի «Ն. Աղբալեան» մասնաճիւղի վարչութեան ծրագրումով եւ գրական յանձնախումբի կազմակերպութեամբ տեղի ունեցաւ գրող, հրապարակագիր, թարգմանիչ, պատմական գիտութիւններու թեկնածու դոկտոր Հուրի Ազէզեանի գրական ստեղծագործական 35-ամեայ վաստակին նուիրուած երեկոն, հովանաւորութեամբ՝ Բերիոյ Հայոց Թեմի Առաջնորդ Գերշ. Տ. Մասիս Ս. Եպս. Զօպուեանի, 26 Նոյեմբեր 2021, Ուրբաթ երեկոյեան ժամը 7-ին, Ս. Աստուածածին եկեղեցւոյ ներքնասրահէն ներս։
Օրուան բանախօսներն էին գրականագէտ՝ Լալա Միսկարեան Մինասեան, Արժ. Տ. Խորէն Քհնյ. Պէրթիզլեան եւ «Գանձասար» շաբաթաթերթի խմբագիր Զարմիկ Չիլաբոշեան Պօղիկեան։
Օրուան հանդիսավարն էր ընկհ. Մելինէ Պէզճեան։
Բացման խօսքով հանդէս եկաւ ժիրայր Կարապետեան, իսկ գեղարուեստական յայտագրով՝ Սոնա Չալօղլեան (ընթերցում «Ով Գեղեցիկ Հայորդի» գրքոյկէն), Թամար Քէօշկէրեան (ընթերցում «Մտածումներու Արձագանգը» հատորէն) եւ Կասիա Պաղտիկեան՝ (մեներգ՝ «Դու Իմ Մուսան ես»)։
Հանդիսութեան աւարտին, վարչութեան ատենապետ Մարալ Տիքպիքեան յատուկ յուշանուէրով պարգեւատրեց Դոկտ. Հուրի Ազէզեանը։
Հուսկ, Դոկտ. Հուրի Ազէզեանի եւ Առաջնորդ Սրբազան Հօր սրտի խօսքերով եւ պահպանիչով փակուեցաւ հանդիսութիւնը։
Յովհաննէս Պապախանեանի «Պատգամ» մենաներկայացումը (Լիբանան)
Հայոց ցեղասպանութեան 103-ամեակին առիթով, կազմակերպութեամբ Համազգայինի «Գասպար Իփէկեան» թատերախումբի վարչութեան, Կիրակի, 22 Ապրիլ 2018-ի երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ ելոյթ ունեցաւ Հայաստանի վաստակաւոր արուեստագէտ, միջազգային մրցոյթներու դափնեկիր Յովհաննէս Պապախանեան` «Պատգամ» մենաներկայացումով, ըստ Կարէն Խաչատրեանի (Խաչկար) նամակագրութիւններուն, բեմադրութեամբ` Մարի Մսըրեանի:
Ներկայիս լոսանճելըսաբնակ Պապախանեան ստանձնած է աւելի քան 190 դեր հայկական եւ ամերիկեան թատրոնի, շարժապատկերի եւ պատկերասփիւռի մէջ: 
Ելոյթներ ունեցած է իբրեւ երգիչ` տարբեր լեզուներով:
Քանի մը մենաներկայացումներ կատարած է նաեւ անգլերէնով:
«Պատգամ»-ը մենաներկայացումը կ՛առնչուի Ցեղասպանութեան մթնոլորտին, ազգային եւ ընկերահոգեբանական ազդեցութիւններուն:
Նախքան մենաներկայացումը ցուցադրուեցաւ Ցեղասպանութեան նուիրուած կարճ տեսերիզ մը:
Մշակութային երեկոյ՝ նուիրուած Յովհաննէս Թումանեանին (Կիպրոս)
Համազգայինի Կիպրոսի «Օշական» Մասնաճիւղի հերթական մշակութային երեկոն, նուիրուած մեծանուն բանաստեղծ Յովհաննէս Թումանեանին, տեղի ունեցաւ Չորեքշաբթի 20 Մարտ 2019-ին, աւելի քան 65 հոգիի մրցանիշ կտրող ներկայութեամբ։
Վարչութեան ատենապետ Արթօ Դաւիթեանի բացման խօսքէն ետք ելոյթ ունեցաւ Յակոբ Գազանճեանը, որ ներկայացուց Թումանեանի կենսագրութիւնն ու անոր գործերը։
Թումանեանի գրականութեան եւ անոր մարդկային ու հայրենասիրական բեղուն գործունէութեան մասին գեղեցիկ վերլուծութիւն մը ներկայացուց հմուտ մտաւորական Ասատուր Տէվլեթեանը։
Յարութ Թահմազեան՝ Թումանեանի առօրեայ կեանքէն զուարճալի դրուագներ պատմեց, իսկ Արթօ Դաւիթեան ընթերցեց Յակոբ Գազանճեանի հեղինակած՝ Թումանեանի մասին մտորումներ պարունակող գեղեցիկ գրութիւն մը։
Երեկոյի անակնկալը սակայն, Համազգայինի նորաստեղծ «Հեքիաթ» մանկա-պատանեկան թատերախումբն էր, որ բեմադրիչ Յարութ Թահմազեանի ղեկավարութեան տակ, խանդավառութեամբ ու գովելի համարձակութեամբ ներկայացուց Թումանեանի հեքիաթներէն երեք կտոր, խլելով ներկաներուն խանդավառ ծափերը։
Արդարեւ, այս գեղեցիկ ծրագրի իրականացման համար մեր փոքրիկ դերակատարները՝ Փաօլա, Մարիամ, Նաթալի, Ֆապիօ, Էտկար, Արի, Անտրէ, Նորայր եւ իրենց ծնողները արժանի են ամէն գնահատանքի։ Վստահ ենք, որ «Հեքիաթ» թատերախումբի անդամները պիտի բազմանան ու նորանոր անակնկալներ հրամցնեն մեր ժողովուրդին։
Յովհաննէս Թումանեանի Ծննդեան 150-ամեակ (Աւստրալիա)
«Զենիթ» հանդիսասրահը կը յորդէր աւելի քան 250 հանդիսատեսներէ, որոնք հաւաքուած էին անգամ մը եւս անմահացնելու Ամենայն Հայոց Բանաստեղծ Յովհաննէս Թումանեանը, անոր ծննդեան 150-ամեակին առթիւ:
Ձեռնարկը կը հովանաւորէր Աւստրալիոյ եւ Նոր Զելանտայի թեմին Առաջնորդ Տէր Հայկազուն Արքեպիսկոպոս Նաճարեան: Համազգայինի Աւստրալիոյ Շրջանային Վարչութեան Գրական-Գեղարուեստական Յանձնախումբը անգամ մը եւս կու գար Սիտնիի Հայ համայնքին ներկայացնելու բծախնդրօրէն պատրաստուած գեղարուեստական բարձրորակ յայտագիր մը, որուն ընդմէջէն հանդիսատեսը պիտի ծանօթանար Թումանեան մարդուն, հայասէրին, բարի նկարագրի տէր, վճռակամ եւ անձնազոհ անձին, փիլիսոփայ բանաստեղծին:
Հանդիսավարութիւնը վստահուած էր երկու խոստմնալից մտաւորական երիտասարդներու՝ Մանուկ Կոտոյեանին եւ Մոսիկ Ինճէճիկեանին, որոնք կատարելէ ետք բացման եւ բարի գալստեան խօսքերը նաեւ մասնակից դարձան կատարումներուն՝ ասմունքելով Թումանեանի քերթուածներէն եւ քառեակներէն, պատմելով անոր կեանքի դրուագներուն մասին:
Կոտոյեան եւ Ինճէճիկեան հարազատօրէն կատարեցին «Զրոյց Թումանեանի եւ Կոմիտասի միջեւ», վերակենդանացնելով Կոմիտասի Թիֆլիսի մէջ տարած աշխատանքը եւ Թումանեանի ցուցմունքները թիֆլիսահայ կեանքին մասին:
Յայտագրին իրենց մասնակցութիւնը բերին նաեւ Համազգայինի ամենօրեայ եւ շաբաթօրեայ վարժարանները:
Թումանեան Շաբաթօրեայ Վարժարանի աշակերտուհի փոքրիկն Ադէլին Գալստեան համարձակութեամբ եւ ճիշտ առոգանութեամբ արտասանեց Թումանեանի «Մի Բաց նամակ Ամէնքին» բանաստեղծութիւնը:
Նոյն վարժարանի աշակերտուհի Լուսինէ Օգանեսեան, կիթառի ընկերակցութեամբ Լեւոն Մելիք -Վարդանեանի, արտասանեց Թումանեանի «Ամենից Լաւ Տունը» հանրածանօթ բանաստեղծութիւնը:
Կոմիտասի երաժշտութիւն եւ խօսք Թումանեանի՝ «Կաքաւիկ»ը երգեցին Թումանեան Վարժարանի Մանկական Երգչախումբը ղեկավարութեամբ Աղունիկ Մարգարեանի:
Համազգային Թարգմանչաց Շաբաթօրեայ Վարժարանի աշակերտներ ներկայացուցին «Մի Կաթիլ Մեղր» աշակերտական թատրոնը, որակաւոր խաղարկութեամբ:
Գօլստըն Ճեմարանի ուսանող եւ յաճախ Սիտնիի բեմերէն ասմունքող Կարօտ Վարժապետեան ասմունքեց Թումանեանի «Հին Օրհնութիւն»ը:
Համազգայինի Սիտնի Պարի Անսամբլը ներկայացուց «Մոկաց Հարսներ»ը: 
Համազգայինի Նայիրի Երգչախումբը գեղարուեսատական ղեկավար Մարկարէթ Փորթըրի առաջնորդութեամբ երգեց «Անուշ»էն մասեր իսկ «Անուշ»ի պատմութիւնը ներկաներուն ներկայացուց Մարինա Աւագեան-Չափրազեանը:
Ձեռնարկին իրենց բաժինը բերած էին նաեւ Համազգայինի «Նուպար Խաչատուրեան» թատերախումբի դերակատարները, որոնք թատերական հմտութեամբ ներկայացուցին Թումանեանի «Քէֆ Անողին Քէֆ Չի Պակսիր»ը եւ արժանացան ներկաներու բուռն ծափահարութեանց:
«Առանց Քեզ» եւ «Հայրենիքիս Հետ» երգերով ելոյթ ունեցաւ հայրենի երգչուհի Մաշա Մնջոյեան, դաշնամուրի ընկերակցութեամբ Հրանդ Պէօճիկեանի:
Ներկաները, ձայնակցելով երգչուհիին միասնաբար երգեցին Հայրենիքիս Հետը իրենց յոյսը վառ պահելով «նոր հայրենիքին եւ հզօր հայրենիքին» վրայ:
Մաշան երկու տարուան համար Սիտնի կը գտնուի կատարելագործելու համար իր երաժշտական ուսումը: Զինք յաճախ կը տեսնենք հայկական բեմերուն վրայ:
Բեմ հրաւիրուեցաւ Սրբազան Հայրը կատարելու փակման խօսքն ու աղօթքը:
Ան շնորհաւորեց Համազգայինի Շրջանային Վարչութիւնը այսպիսի գեղեցիկ յայտագիր պատրաստելուն համար, դրուատեց կազմակերպիչ Գրական-Գեղարուեստական յանձնախումբի տարած հոյակապ աշխատանքը, յայտագրին մասնակիցները, գնահատեց Թումանեանը արժեւորող 250 հանդիսատեսները եւ Սիտնիի հայկական համարեա բոլոր կազմակերպութեանց ներկայացուցիչները:
Սրբազան Հայրը յաւելեալ մանրամասնութիւններ փոխանցեց Ամենայն Հայոց հանճարեղ բանաստեղծին մասին, ամբողջացնելով Թումանեանի մասին փոխանցուած ճոխ տեղեկութիւնները: Երեկոն իր լրումին հասաւ Սրբազան Հօր Պահպանիչով:
Հրաչ Թոքաթլեան ներկայացուց Կի Տըպորի տեսակէտը թատրոնի եւ ֆիլմարուեստի մասին (Լիբանան)
Կազմակերպութեամբ Համազգայինի «Գասպար Իփէկեան» թատերախումբի վարչութեան, Հինգշաբթի, 10 Մարտ 2016-ի երեկոյեան ժամը 8:00-ին, Համազգայինի «Սիմոն Վրացեան» մասնաճիւղի կեդրոնին մէջ տեղի ունեցաւ թատերական հանդիպումներու շարքին երկրորդ հանդիպում-զրոյցը, որուն ընթացքին «Եու. Էս. Ժի.» համալսարանի դասախօս Հրաչ Թոքաթլեան ներկայացուց արուեստագէտ, փորձագէտ, ֆրանսացի հեղինակ Կի Տըպորի տեսակէտը թատրոնի եւ ֆիլմարուեստի մասին:
Հանդիպումին բարի գալուստի խօսքը արտասանեց «Գասպար Իփէկեան» թատերախումբի վարչութեան ատենապետ Մարտիկ Տեմիրճեան: Ան նկատել տուաւ, որ ասիկա վարչութեան ծրագրած հանդիպում-զրոյցներու շարքին երկրորդն է, որ տեղի պիտի ունենայ, որուն ընթացքին Հրաչ Թոքաթլեան պիտի ներկայացնէ Կի Տըպորը: Ապա ան հրաւիրեց դասախօսը ներկայացնելու իր նիւթը:
Հանրային դասախօսութիւն (Լոնտոն)
Կազմակերպութեամբ Լոնտոնի Համազգայինին, 28 Փետրուար 2020-ին Նաւասարդեան կեդրոնի սրահին մէջ տեղի ունեցաւ «Հայկական մշակոյթի եւ անոր պահպանման եւ շարունակականութեան հիմքերը» խորագիրը կրող հանրային դասախօսութիւն մը:
Համազգայինի ատենապետ Հրաչ Պօղոսեան կատարեց բացման խօսքը եւ ներկայացուց օրուան դասախօս, Ծոցի Աստուածաշունչի ընկերութեան ընդհանուր քարտուղար դոկտ. Հրայր Ճէպէճեանը:
Բանախօսը ներկայացուց մշակոյթ հասկացողութիւն-բացատրութիւնը հաւաքական կեանքի նշանակութեան համար եւ անոր ընդմէջէն ընդգծեց «ամբողջական մշակոյթ» հասկացողութիւնը, որուն միջոցով իւրաքանչիւր անհատ կը դառնայ մշակութային էակ, եւ զինուած այդ մշակութային ամբողջական արժէքներով`մարդը եւ հաւաքականութիւնը կը գծեն իրենց կեանքի ճամբան եւ կրնան դիրքորոշուիլ նոյն այդ արժէքներով աշխարհի նկատմամբ:
Դոկտ. Ճէպէճեան ապա անդրադարձաւ Ցեղասպանութեան իրականութեան, թէ ինչպէ՛ս հայը արմատախիլ ըլլալով իր հողէն` նաեւ կորսնցուց իր ամբողջական մշակութային ժառանգը, սակայն նոյն հայը վերակերտեց այդ բոլորը իր յուշերէն, որ իրեն հետ բերած էր իր հողէն, բայց այս անգամ` սփիւռքի իրականութեան մէջ:
Ան խօսեցաւ նաեւ սփիւռքահայ իրականութիւններու մասին, թէ որքա՛ն սփիւռքահայ գաղութները իրարմէ կը տարբերին:
Ան անդրադարձաւ ազգային ինքնութեան եւ անոր ինքնագիտակցութեան` շեշտելով այս ուղղութեամբ Հայաստանի ունեցած ներդրումը:
Եզրափակելով իր խօսքը, բանախօսը յորդորեց ներկաները` չյուսահատիլ պայքարելէ մեր մշակութային ինքնութեան եւ անոր պահպանման համար:
«Պատկեր Պատում Պատմութիւն» (Գանատա)
Համազգային Հայ Կրթական եւ Մշակութային միութեան «Սանահին» մասնաճիւղի վարչութեան կազմակերպութեամբ, Չորեքշաբթի 20 Ապրիլ 2017-ին, երեկոյեան ժամը 8:00-ին, Հայ Կեդրոնի «Աւետիս Ահարոնեան» սրահին մէջ տեղի ունեցաւ սփիւռքահայ փիլիսոփայ եւ գրականագէտ Մարկ Նշանեանի «Պատկեր Պատում Պատմութիւն» շարքի Բ. հատորին շնորհահանդէսը:
Սոյն գրական ձեռնարկին բարի գալուստի խօսքով հանդէս եկաւ վարչութեան մօտ գրական յանձնախումբի ներկայացուցիչ Անահիտ Պալեան:
Ան հակիրճ կերպով անդրադարձաւ «Պատկեր Պատում Պատմութիւն» շարքի Ա. Հատորին եւ նշեց թէ հեղինակը իր Բ. Հատորին մէջ կ'անդրադառնայ 20-րդ դարու արեւմտահայ չորս վիպագիրներու՝ Զապէլ Եսայեանի, Գիրգոր Պըլտեանի, Շահան Շահնուրի եւ Զարեհ Որբունիի արտադրութիւններուն:
Ան ամփոփ ձեւով ներկայացուց Դոկտ. Մարկ Նշանեանը եւ բեմ հրաւիրեց անոր գործերուն քաջածանօթ եւ գրասէր՝ Րաֆֆի Աճէմեանը, որ յաւելեալ տեղեկութիւններ փոխանցելէ ետք հեղինակին մասին, զինք հրաւիրեց ներկայացնելու իր «Պատկեր Պատում Պատմութիւն» գիրքին Բ. Հատորը:
Դոկտ. Մ. Նշանեան իր խօսքի սկիզբը ներկայացուց, թէ ի՛նչ է վերապրող լեզու մը, եւ անդրադարձաւ լեզուի եւ պատկերի արխիւացումի հարցին. ապա պատմական մը կատարեց իր «Պատկեր Պատում Պատմութիւն» շարքի Ա. եւ Բ. հատորներուն մասին, բացատրելով, թէ ի՛նչպէս ծնան այս գիրքերը:
Ան նշեց թէ վերապրողի եւ պատկերի մասին կատարուած աշխատանքները ֆրանսական գրականութեան մէջ ընթացած են բարեկամական ձեւով, մինչ արեւմտահայ գրողներու մօտ եղած են մրցակցութիւններով. մրցակցութիւն՝ այր ու կնոջ միջեւ, վերապրողին եւ վկային միջեւ, եւ ընդհանրապէս գրողներուն՝ իրենք իրենց միջեւ:
Իր խօսքը փակելէ առաջ, Դոկտ. Նշանեան հրաւիրեց գաղութիս ծանօթ քանդակագործներէն՝ Եւգինէ Տէ Կրէէֆը, փոխանցելու իր տպաւորութիւնները Զարեհ Որբունիի մասին, որովհետեւ Նշանեանի հատորին մէջ պատկերներուն շարքին դրուած է անոր քանդակը:
Ձեռնարկի աւարտին առիթ տրուեցաւ հարցումներու. Դոկտ. Մարկ Նշանեան յատուկ շնորհակալութիւն յայտնեց «Սանահին» մասնաճիւղի վարչութեան, գրական յանձնախումբին եւ ներկաներուն, ապա մակագրեց վաճառուած գիրքերը:
«Սանահին» մասնաճիւղի վարչութիւն
Սպարտակ Ղարաբաղցեանի «Արեւի Բնակավայրը» գիրքին գինեձօնը Հալէպի մէջ
«Գանձասար».- Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տ. Շահան Ս. Արք. Սարգիսեանի, Համազգայինի Սուրիոյ Շրջ. Վարչութիւնը կազմակերպեց Համազգայինի Կեդրոնական Վարչութեան անդամ, գրող Սպարտակ Ղարաբաղցեանի «Արեւի Բնակավայրը» գիրքին գինեձօնը, Չորեքշաբթի 12 Դեկտեմբեր 2018-ին, երեկոյեան ժամը 6։00-ին, Ա. Մ. Ժ. Տան «Անի» սրահէն ներս, ներկայութեամբ Բերիոյ Հայոց Թեմի Առաջնորդի ներկայացուցիչ Արժ. Տ. Զարեհ Քհնյ. Շաքարեանի, ՀՀ Հալէպի Գլխաւոր Հիւպատոս Արմէն Սարգսեանի, Պատկան Մարմինի ներկայացուցիչներուն, գիրքի հեղինակ Սպարտակ Ղարաբաղցեանի,Կեդր. Վարչութեան Սուրիոյ ներկայացուցիչ Կարօ Ալեքսանեանի, Սուրիոյ Շրջ. Վարչութեան անդամներուն, արժանապատիւ քահանայ հայրերուն, հալէպահայ մշակութային, մարզական միութիւններու եւ կրթական հաստատութիւններու ներկայացուցիչներուն:
Օրուան հանդիսավար՝ Մարինա Պօզեաքալեան-Պազարպաշեան բացման խօսքով բարի գալուստ մաղթեց ներկաներուն եւ հակիրճ կերպով ներկայացուց «Արեւի Բնակավայրը» գիրքի հեղինակին կենսագրութիւնը, յիշելով իր հեղինակած գիրքերը, բեմագրութիւնները եւ վարած պաշտօնները:
Գեղարուեստական յայտագիրով հալէպահայ երգիչ Արամ Խաչատուրեան մեներգեց «Տուն Իմ Հայրենի»-ն:
Այնուհետեւ «Արեւի Բնակավայրը» ժողովածուն ներկայացուց Համազգայինի Հայագիտական Հիմնարկի դասախօս Աւօ Գաթրճեան:
Ան գրախօսականը սկսաւ ընդգծելով հեղինակին գործունէութիւնը Հայաստանի եւ Սփիւռքի մէջ, յայտնելով, որ հեղինակը կամրջումի լաւագոյն օրինակներէն է՝ ազգային տագնապներով եռուն իր ներաշխարհով:
«Հեղինակին լաւ ճանչցողը գիտէ, թէ ան ազգային կեանքի մէջ աշխուժ գործիչ է, իսկ «Արեւի Բնակավայրը» գիրքը ընթերցողը պիտի հաստատէ, որ հեղինակը հայրենիքի եւ Սփիւռքի հարցերով հաւասարապէս տագնապող անձնաւորութիւն մըն է», ըսաւ Գաթրճեան:
Ապա յայտնեց, որ «Արեւի Բնակավայրը» գիրքը լոյս տեսած է 2016-ին, Երեւանի «Տիգրան Մեծ» հրատարակչատան կողմէ:
Արեւելահայերէն այս հատորը կը բաղկանայ 335 էջերէ:
Խմբագիրն է` Արշակ Բանուչեան:
Հեղինակը գիրքը ձօնած է իր դստեր` Նազենիի անմար յիշատակին:
Ժողովածուն կ’ընդգրկէ յիշատակներ Երեւանէն, Հայաստանէն, Արցախէն, ապա նաեւ Սփիւռքի հայահոծ շրջաններէն:
Գիրքին մէջ կը կարդանք 7 Դեկտեմբեր 1988-ի Հայաստանի երկրաշարժին, Արցախի գոյապայքարին, Շուշիի ազատագրման, Հալէպի, Դամասկոսի, Գամիշլիի, Մարկատէի, Տէր Զօրի, Շետտէտէի, Քեսապի, Արցախեան ազատամարտիկներու եւ այլ նիւթերու մասին պատմուածքներ:
Խորագիրը ցոլքն է բովանդակութեան:
Գաթրճեան անդրադարձաւ հեղինակին մատչելի ոճին, պատկերաւոր նկարագրութեան ու հայրենատրոփ գրիչին:
«Ժողովածուին պատմուածքները իրական կեանքէ քաղուած են, որովհետեւ արմատներու մասին կը խօսին։
Հոն են Հալէպի, Դամասկոսի, Քեսապի, Արեւմտեան Հայաստանի մէջ օրհասէ փրկուած հայու բեկորները եւ անոնց բանաւոր յիշողութիւնները», ըսաւ ան։
Ապա ներկաները հրաւիրեց ընթերցելու «Արեւի Բնակավայրը» գիրքը, հեղինակին յիշատակներուն եւ ապրումներուն ընդմէջէն հաղորդուելու Հայաստանի եւ Սփիւռքի մէջ ապրող անձնաւորութիւններու եւ կերպարներու:
Գիրքը յիշողութիւններու շտեմարան մը ըլլալով մէկտեղ, արխիւային վաւերաթղթածրար մըն է:
Համազգայինի Հայագիտական Հիմնարկի ուսանող Նուէր Ներսէսեան գիրքէն ընթերցեց «Հալէպում Հայը Չի Կորչի» պատմուածքը։
«Ցայգերգ» ստեղծագործութիւնը հնչեցուց հայրենի ջութակահար Արմէն Ճէնտերէճեան, երգեհոնի ընկերակցութեամբ Ռուզան Պարսումեանի:
Ապա հեղինակը իր սրտին խօսքը արտասանեց։
Ան փորձեց պարզել, թէ ինչպիսի՛ ապրումներ ունեցած է Հալէպ մուտք գործած առաջին իսկ վայրկեանին, ապա նաեւ տեսնելով յետպատերազմեան Հալէպի վիճակը եւ զայն համեմատելով իր յիշողութեան մէջ դրոշմուած Հալէպի պայծառ օրերուն հետ։ 
Ղարաբաղցեան ըսաւ, որ պատերազմի ուրուականը անընդհատ կը հալածէ մեզ:
Այնուհետեւ տեղի ունեցաւ գինեձօնի արարողութիւնը, ձեռամբ՝ ՀՀ Հալէպի Գլխաւոր Հիւպատոսին, արժանապատիւ քահանայ հօր, գիրքի հեղինակին, Համազգայինի Կեդր. Վարչութեան Սուրիոյ ներկայացուցիչին եւ օրուան բանախօսին։
Արժ. Տ. Զարեհ Քհնյ. Շաքարեան իր սրտի խօսքը արտասանեց:
Ան Առաջնորդ Սրբազան Հօր շնորհաւորութիւններն ու գնահատանքը ուղղեց գիրքի հեղինակին եւ Համազգայինի Սուրիոյ Շրջ. Վարչութեան:
Քահանայ հայրը լուսարձակի տակ առնելով «Արեւի Բնակավայրը» խորագիրը, հայ ժողովուրդը համարեց անսպառ արեւ մը, որ աստուածային նախախնամութեամբ սէգ լեռներու մէջ կերտած իր հայրենիքին մէջ կը շարունակէ գոյատեւել եւ յառաջդիմել:
Աւարտին հեղինակը իր գիրքէն օրինակներ մակագրեց ու նուիրեց ներկաներուն, որմէ ետք տեղի ունեցաւ հիւրասիրութիւն:
«Պատմէք ինձ կրկին սիրոյ մասին»՝ գրական երեկոյ (Աւստրալիա)
Համազգայինի Աւստրալիոյ Շրջանային Վարչութեան հովանաւորութիւնը վայելող Գրական-գեղարուեստական յանձնախումբը Ուրբաթ, 14 Փետրուար 2020-ին, կազմակերպած էր գրական գողտրիկ երեկոյ մը «Պատմէք ինձ կրկին սիրոյ մասին» խորագրով, Սիտնիի Հայ Մշակութային Կեդրոնէն ներս։
Ձեռնարկին ներկայ էին յիսունէ աւելէ գրասէր հայրենակիցներ, որոնք եկած էին լսելու եւ արտասանելու «Սէր»-ը խորհրդանշող բանաստեղծութիւններ։
Բացման խօսքը կատարեց գրական յանձնախումբի ատենապետուհի Լիլիկ Կոտոյեան։
Ան անդրադարձաւ հայ մեծանուն բանաստեղծներուն, որոնք իրենց քերթուածներով մշտապէս յոյս եւ հաւատք ներշնչած են սիրահարուածներու կեանքին մէջ։
Օրուան յայտագիրը ճոխացուցին քսանէ աւելի մասնակիցներ, որոնցմէ ամէն մէկ անձ ընտրած էր իր նախասիրած սիրոյ բանաստեղծութիւնը նուիրելով սիրելի զայն կողակիցին, ծնողքին, եւ հայրենիքին։
Շատ հաճելի էին կատարումներուն միջեւ Տիկին Աղունիկ Մարգարեանի մեներգները, որոնք հայկական գինի կոնծելով ինքնաբերաբար վերածուեցան խմբային երգեցողութեան։
Հետաքրքրական էր նաեւ երեք մասնակիցներու անձնական բանաստեղծութիւններու ընթերցումը, մէկը՝ արեւելահայերէն, իսկ երկուքը՝ արեւմտահայերէն։
Փակման խօսքը կատարեց Թեմիս բարեխնամ առաջնորդ Տէր Հայկազուն Արք․ Նաճարեանը։
Յաղթական կալա՝ ի պատիւ հայ մշակոյթին եւ անոր նուիրեալներուն (ԱՄՆ)
Համազգային Հայ Մշակութային եւ Կրթական Միութեան 90-ամեակի եւ Արեւմտեան Ամերիկայի մէջ անոր հիմնադրութեան 50-ամեակի կալայի ճաշկերոյթը գերազանցեց բոլորին ակնկալիքները՝ վերածուելով հայ մշակոյթի օրուան տօնախմբութեան, մեծ գոհունակութիւն պատճառելով հրաւիրեալներուն եւ բոլոր մասնակիցներուն:
Շաբաթ 3 Նոյեմբեր, 2018 թուականը եղաւ պատմական օր մը ո՛չ միայն Համազգայինի, այլ մեր գաղութի տարեգրութեան մէջ, երբ արդէն ՀՄԸՄ-ի եւ ՀՕՄ-ի յոբելենական ձեռնարկները յաջողութեամբ պսակուած էին:
Բացումին հայկական եւ ամերիկեան քայլերգներով ելոյթ ունեցաւ երիտասարդ երգչուհի Աննա Պոյրազեան իր բարձրաթռիչ ձայնով, տալով սկիզբի ազդանշանը այդ անզուգական երեկոյին:
Առաւել քան 400 ներկաներ ապրեցան վայելքի պահեր, ըմբոշխնելով համազգայնաշունչ, հայ արուեստով յագեցած մթնոլորտ մը, թէ՛ մուտքի հայադրոշմ զարդարանքով, թէ՛ հայկական խորտիքներու հիւրասիրութեամբ ու մանաւա՛նդ հայկական խաղողի պատուական գինիով:
Կլենտէյլի «Հիլթըն» պանդոկի շքեղ սրահի սեղանները զարդարուած էին հայկական ծիրանի փայտով ստեղծագործուած «Ա՜խ Թամար»ի եւ «Անոյշ»ի արձանիկներով, համալրելով հայ մշակոյթի այն մանրատիպը, որ մտայղացումն էր Յոբելենական յանձնախումբի անդամներուն:
Անոնք ճիգ չէին խնայած ներառելու հայ մշակոյթի բոլոր բնագաւառները՝ արցախեան գորգը, երեւանեան գեղջկական տարազն ու ձեռարուեստի նմոյշները, արծաթեայ կանացի արդուզարդերը, գօտիները, պարանոցի վզնոցները, ապարանջանները եւ ականջօղերը, մուգ կարմիր նուռը, ցորենի ոսկեգոյն հասկերն ու երաժշտական գործիքներու մանրատիպերը:
Աւելի՛ն. նոյնիսկ աճուրդի նպատակով վաճառքի հանուած իրերը՝ նուիրուած հայ վաճառորդներու կողմէ, մեծամասնութեամբ հայկական ոճ ունէին, արուեստագէտ Մայքըլ Արամի ճաշակով երկնուած շուշանազարդ իրեր, մոմակալներ, սկուտեղներ, բոլորը դրոշմուած էին հեղինակային կնիքով:
Մեծարանքի համար հրաւիրուած էին Համազգայինի տասնամեակներու նուիրեալ մշակներ՝ թիւով 22, որոնցմէ շատերը ներկայացած էին իրենց ընտանեկան պարագաներուն հետ:
Ներկայ էին՝ Պետրոս Ալահայտոյեան, Խաթուն Բագրատունի, Վարուժան Տէմիրճեան, Կարպիս Դերձակեան, Վահէ Ժամագործեան, Գաբրիէլ Ինճէճիկեան, Ցոլակ Յովսէփեան, Կատիա Քուշերեան եւ Զարեհ Մարգարեան:
«JOURNEY TO THE HOMELAND» տեսերիզի ցուցադրութիւնը եւ «THE ARMENIAN HIGHLAND» գիրքի ներկայացում-շնորհանդէսը
Համազգայինի Կլենտէյլի «Յ. Թումանեան» մասնաճիւղին եւ Կլենտէյլի Հայ Դատի յանձնախումբին համատեղ կազմակերպութեամբ, 28 Ապրիլի 2019-ին Կլենտէյլի Երիտասարդական Կեդրոնին մէջ կայացաւ Շրջանային Հայ Դատի յանձնախումբի ատենապետուհի՝ Նորա Յովսէփեանին «JOURNEY TO THE HOMELAND» վաւերագրական տեսերիզի ցուցադրութիւնը, ինչպէս նաեւ՝ Մաթիու Քարանեանին «THE ARMENIAN HIGHLAND» գիրքի ներկայացում-շնորհանդէսը:
Բացման եւ ողջոյնի խօսքերով յաջորդաբար հանդէս եկան՝ Համազգայինի Կլենտէյլ մասնաճիւղի ատենապետուհի Ալին Պզտիկեանը եւ Կլենտէյլի Հայ Դատի յանձնախումբի ներկայացուցիչ՝ Ռոնի Ղարիբեանը:
Միջոցառումին ներկայ էին 130-է աւելի հիւրեր՝ Լոս Անճելոսի քաղաքային խորհուրդի անդամ Փօլ Գրիգորեանը, Կլենտէյլի ոստիկանական բաժանմունքի ղեկավար Գարլ Պովիլաիթիսը եւ այլ պաշտօնատար անձիք, մշակութային գործիչներ, երիտասարդներ:
Ձեռնարկի ընթացքին, Արեւմտեան Հայաստանի աւանդական մշակութային եւ ժողովրդական շունչը հաղորդեցին՝ «Ժողովրդական Պար»-ի խումբի անդամները՝ ազգագրական-աւանդական պարային կատարումներով եւ «Յ. Թումանեան»-ի վարչական կազմը՝ հայկական ուտելիքներով եւ անուշեղէններով ։
«Համազգային»ի Շրջանային վարչութեան փոքրիկ գրադարան (Յունաստան)
Ընթացքի մէջ են «Համազգային»ի Շրջանային վարչութեան փոքրիկ գրադարանի կազմաւորման եւ թուագրման աշխատանքները։
Վարչութեանս նուիրուած եւ պատկանող բոլոր գիրքերը զետեղուած են «Ազատ Օր»ի գրասենեակի «Համազգային»ի գրապահարանին մէջ։
Մեր նպատակն է հնարաւորինս հարստացնել գրադարանը հայ գիրի եւ միտքի շտեմարանով։
Այս առիթով, կը դիմենք բոլոր մեր հայրենակիցներուն՝ ցանկացողները կրնան «Համազգային»ի Շրջ. վարչութեան յանձնել եւ նուիրել գիրքեր։
Աշխատանքները աւարտելէն յետոյ, ընթերցասէրները կրնան փոխ առնել եւ օգտուիլ գրադարանի գիրքերէն՝ նշուած ժամկէտին վերադարձնելու սկզբունքով (գիրքերու ցանկը կը հրապարակուի ժամանակին)։
Վսեմագոյն գանձ է գրադարանը. «Կեանքը պէտք է լեցուած ըլլայ գիրքերով, որոնք լի են կեանքով», (Մարկոս Աւրելիոս)։
«ՀԱՄԱԶԳԱՅԻՆ»Ի ՅՈՒՆԱՍՏԱՆԻ ՇՐՋԱՆԱՅԻՆ ՎԱՐՉՈՒԹԻՒՆ
«Համազգային»ի ձեռնարկը՝ Հայոց Ցեղասպանութեան զոհ մանուկներու յիշատակին (Յունաստան)
Որոշ նախաձեռնութիւններ կ‘արժանանան յատուկ ուշադրութեան՝ իրենց մտածումի, նպատակի եւ գործադրութեան ոճի խորհրդանշական բնոյթին պատճառով:
Էութիւնն այն է, որ նախաձեռնութեան ներքին բնութագիրն ու բաղադրիչը իր մարդասիրական դիտաւորութենէն անդին, շարունակութիւնը կը կազմէ պատմական ողբերգութեան մը վկայակոչումին, որ կը վերապրեցնէ յուշը ու միաժամանակ իր պատգամները կը տարածէ քաղաքակիրթ հասարակութեան:
Յունաստանի «Համազգային» Հայ Կրթական եւ Մշակութային Միութեան Տոտէքանէզի (Երկոտասնեայ կղզիներու) մայրաքաղաք՝ թրքամերձ Ռոտոս կղզիի մասնաճիւղը՝ «Տիգրան-Երկաթ», 1915-ի Ապրիլեան մեր մէկուկէս միլիոն անմեղ նահատակներու յիշատակին, նախաձեռնեց հայկական սեղան մը սարքել կղզիի յատուկ կարիքի երեխաներու հաստատութեան պատսպարեալ պատանիներուն եւ պարմանուհիներուն, ինչպէս նաեւ անոնց դաստիարակներուն ու հսկիչներուն համար:
Սոյն հիւրասիրութեան ճաշերը սիրայօժարօրէն հոգացած էր Յունաստանի Հայ Կապոյտ Խաչի Շրջանային Վարչութիւնը, ընդառաջելով «Համազգային»ի հրաւէրին, հակառակ որ միութիւնը կը գտնուէր իր տարեկան սիրոյ պազարի եռուն օրերու նախապատրաստութեան մէջ:
Ճաշասեղանի ընթացքին կը սփռուէր հայկական երաժշտութիւն եւ իւրաքանչիւր սեղանի վրայ զետեղուած էր փոքրիկ Եռագոյն դրօշ մը, իսկ սրահին կեդրոնը «Համազգային»ի մեծածաւալ խորհրդանիշը:
Ճաշկերոյթին բացումը կատարեց «Տիգրան-Երկաթ» մասնաճիւղի նորընտիր ատենապետ Վասիլի Պարտիզպանեան, որ խօսեցաւ միութեան, հայերու պատմութեան ու Թուրքիոյ կողմէ գործադրուած 20րդ դարու Առաջին Ցեղասպանութեան մասին:
Համազգային Հայ Կրթական եւ Մշակութային Միութեան 90-ամեակ (Լոնտոն)
8 Դեկտեմբեր, 2018-ին Համազգային Հայ Կրթական եւ մշակութային Միութեան Լոնտոնի մասնաճիւղի նախաձեռնութեամբ կատարուեցաւ միութեան հիմնադրութեան 90-ամեակի տօնակատարութիւնը։
Ձեռնարկին ներկայ էին Համազգայինի Կեդրոնական Վարչութեան անդամ Սելլա Թնճուկեան, գաղութիս առաջնորդ Գերաշնորհ Հայր Յովակիմ Եպիսկոպոս Մանուկեան, Համայնքային Խորհուրդի ատենապետ Արման Աբրամեան, այլ երեւելի դէմքեր եւ հոծ բազմութիւն մը։
Ձեռնարկը կը բաղկանար երկու մասերէ, առաջինը՝ խօսքեր եւ ֆիլմի ցուցադրութիւն, երկրորդը՝ գեղարուեստական։
Օրուան խօսնակներն էին մասնաճիւղիս երիտասարդ անդամներէն Արդա Հալաճեան եւ Անդրէ Ասատրեան, որոնք ձեռնարկին բացումը կատարելով հրաւիրեցին միութեանս նախագահ Հրաչ Պօղոսեանը շնորհաւորական եւ բարի գալուստի իր խօսքը փոխանցելու։
Ապա ներկաները ականատես եղան Կեդրոնական Վարչութեան կողմէ պատրաստուած կարճ ֆիլմի մը ցուցադրութեան, որ կը ներկայացնէր միութեան հիմնադրման մանրամասնութիւնները ու անոր տուն տուող պատճառները։
Այնուհետեւ Սելլա Թնճուկեան փոխանցեց Կեդրոնական Վարչութեան օրուան պատգամը, մեմտելով միութեան անցեալի ու ներկայ գործունէութիւնը աշխարհով մէկ, մեկնաբանելով նաեւ ապագայի սպասուող ընթացքը։
Խօսքի վերջաւորութեան ընկերուհին Կեդրոնական Վարչութեան անունով պարգեւատրումը կատարեց շրջանիս վաստակաւոր համազգայնական, հիմնադիր անդամ եւ ազգային գործիչ Հայաստան վարդանեանին։
Մասնաւոր պատրաստուած ընթրիքէն ետք, սկսաւ ձեռնարկի գեղարուեստական բաժինը. ելոյթ ունեցան գաղութիս Կիրակնօրեայ ու շաբաթօրեայ երկու դպրոցներու տաղանդաւոր երիտասարդներ ու պատանիներ, ինչպէս նաեւ՝ արհեստավարժ երգիչներ։ 
Իւրաքանչիւր ելոյթը ներկայացնելով օրուան խօսնակները ներկաներուն կը յիշեցնէին նաեւ Հայերէն լեզուի մասին զանազան արտայայտութիւններ՝ արտասանուած ազգիս մեծագոյն գրողներու, բանաստեղծներու ու այլ ազգային գործիչներու խօսքերէն:
Ձեռնարկը տեւեց շուրջ երկու ժամ ու փակուեցաւ ներկաներու մեծ ոհունակութեամբ։
Հրաչ Պօղոսեան
Համազգայինի «Պարոյր Սեւակ» մասնաճիւղի «Նայիրի» պարախումբի ելոյթը (ԱՄՆ)
Ժողովրդական պարը ազգի մը կենցաղային առօրեայի արտացոլումն է, պատմութիւնն է, աւանդութիւնը, մտերիմ յարաբերութիւնը, տրամադրութիւնը, մնայուն արժէքը եւ հասանելին՝ բոլորին սիրտերուն:
Հայկական պարը կենսալից է, աշխոյժ, գեղեցիկ շարժում, ճկունութիւն, ե՛ւ նազանք ե՛ւ առնականութիւն, նաեւ ազգային ոգին եւ ինքնութիւնը պահպանելու մատչելի ու հաճելի ազդակ, հետեւաբար, պարարուեստի ուսուցումը անհրաժեշտ է նոր սերունդին համար՝ զիրենք ներգրաւելու հայկական երաժշտութեան, երգին, հարուստ տարազներու ծանօթացման եւ պարային արուեստին մէջ:
Մեր ստեղծագործ ժողովուրդը պարած է հարսանիքներու, ռազմական յաղթանակներու, այգեգործութեան ժամանակ, աւանդական տօնահանդէսներու. պարած են՝ արտայայտելով իրենց մարտական ոգին եւ կենսուրախ տրամադրութիւնները:
Լոս Անճելըսի գրեթէ բոլոր հայկական դպրոցներուն մէջ կը դասաւանդուին այս գեղեցիկ արուեստները:
Նոյնպէս մշակութային միութիւններ (ի մասնաւորի Համազգայինը) եւ անհատներ տարբեր շրջաններու մէջ հիմնած են պարարուեստի ուսումնարաններ, ուր տարբեր տարիքներու հայ մանուկներ, պատանիներ եւ երիտասարդներ համախմբուելով՝ կը սորվին հայկական ժողովրդային պարերը:
Համազգային Հայ Կրթական Մշակութային Միութեան Սան Ֆերնանտօ հովիտի «Պարոյր Սեւակ» մասնաճիւղին նախաձեռնութեամբ, 6 Հոկտեմբեր, 2018-ին, երեկոյեան ժամը 7-ին CSUN-ի Plaza Del Sol սրահին մէջ տեղի ունեցաւ «Նայիրի» պարարուեստի դպրոցի տարեկան ելոյթը:
Ամիսներու երկար ու սպառիչ փորձերէ ետք, 65 խանդավառ փոքրեր, պատանիներ, պարմանուհիներ եւ երիտասարդներ, տարբեր տարիքային խումբերով, բեմ բարձրացան եւ հանդիսատեսին ներկայացուցին հայկական ժողովրդական եւ ժամանակակից պարեր: 
Բեմին գունագեղ պաստառները, սքանչելի լուսաւորումը, տարազներու այլազանութիւնը եւ եղանակներու ընտրութիւնը հաճելի մթնոլորտ ստեղծեցին եւ խանդավառեցին նայիրիականներուն ծնողներն ու հարազատները. անոնք ջերմ ծափահարութիւններով ողջունեցին պարողները, մանաւանդ հինգ-վեց տարեկան սիրուն աղջնակներուն, որոնք երեկոյին առաւել փայլք եւ հմայք բերելով՝ գրաւեցին ներկաներուն սիրտերը:
Պօղոս Սնապեանին ի յուշ (ԱՄՆ)
«Սարդարապատ» գրախանութի, «Ասպարէզ» օրաթերթի եւ Համազգայինի Արեւմտեան Ամերիկայի Շրջ. վարչութեան կազմակերպութեամբ տեղի ունեցաւ Վաստակաւոր գրող, գրաքննադատ, խմբագիր, ուսուցիչ, հայ գիրին ու գրչութեան նուիրեալ մարտիկ, գաղափարապաշտ Պօղոս Սնապեանի նուիրուած յուշ-երեկոյ մը, Կիրակի, 1 Մայիս 2016-ին, Կլենտէյլի Երիտասարդական կեդրոնէն ներս, ներկայութեամբ գրասէրներու հոծ բազմութեան մը: Ներկայ էին նաեւ Պօղոս Սնապեանի ընտանիքի անդամները, կինը՝ Աղաւնին, դուստրը՝ Կարինէն, եւ մանչը՝ Գալէն, իրենց ընտանիքներով։
Բացման խօսքով ելոյթ ունեցաւ հանդիսավար Ծովինար Ղ. Մելքոնեան, որ եղած էր Սնապեանի աշակերտուհին:
Ան իր յուշերուն ընդմէջէն կրցաւ վերակենդանացնել եւ հանդիսատեսին ներկայացնել Պօղոս Սնապեանը՝ իբրեւ առեղծուածային տիպար մը, որ կը կրէր հայ գրականութեան մէջ խրոխտ ու յանդուգն գրիչի դափնեպսակը:
Ան նաեւ հաստատեց, որ Սնապեան հայ գրականութեան բագինին զոհաբերած էր ամբողջ կեանք մը երկնելով:
«Այո՛, երկունք էր «Բագին»ի իւրաքանչիւր թիւի լոյս ընծայումը, յաճախ՝ բոլորովին առանձինն, բայց մի՛շտ կիրքով ու նուիրումով արտադրելով, անխոնջ ու մարտնչող վեհ մարտիկի մը նման», ըսաւ ան:
Սնապեանի գուրգուրանքի առարկան եղած էր «Բագին»ը, 40 տարի շարունակ. իր քսան բացառիկներով անկրկնելի աւանդ մըն էր հայ գրականութեան, որ դարձաւ ժամանակի հնչեղութիւնն ու ազգային կեանքի զարկերակը:
Արցախեան ազատամարտիկներու կամ Լիբանանի քաղաքացիական պատերազմին զոհ գացած հերոսներու կենդանակերպերը հո՛ն էր, գրողներու յոբելինականներուն նուիրուած թիւերու շարքին:
Դասական երաժշտութեան համերգ նուիրուած՝ Համազգայինի 90-ամեակին (Փարիզ)
Կիրակի 7 հոկտեմբեր 2018-ին, Փարիզի 9-րդ թաղամասի «Ռօսինի» սրահին մէջ, Համազգային Փարիզ շքեղ համերգով մը տօնեց միութեանս 90-րդ ամեակը: 
Հայերէն եւ ֆրանսերէն լեզուներով ցերեկոյթին բացումը կատարեց Հուրիկ Պաղտասարեան, որ հակիրճ ակնարկով մը անդրադարձաւ միութեան կերտած պատմական ուղիին եւ դրուատեց հիմնադիրներու հայանպաստ առաքելական գործունէութիւնը: 
Թուեց Համազգայինի չորս վարժարանները՝ Պէյրութ, Սիտնի, Մարսիլիա եւ Իսէ – Լէ – Մուլինօ, ուր հայեցի կրթութեամբ եւ դաստիարակութեամբբ սերունդներ կը պատրաստուին:
Հ. Պաղտասարեան Համազգայինի անունով ոգեկոչեց քանի մը օր առաջ կեանքէն հեռացած աշխարհահռչակ արուեստագէտ, երգիչ Շառլ Ազնաւուրի յիշատակը եւ յիշեց անոր նուիրուած մեծարանքի արարողութեան ընթացքին Ֆրանսայի նախագահին բառերը. «... Այլեւս Ազնաւուր բնա՛ւ պիտի չլքէ մեզ, որովհետեւ բանաստեղծները երբեք չեն մեռնիր»:
Իր խօսքի աւարտին բանախօսը մեծարեց նաեւ օփերայի նշանաւոր երգչուհի Մոնսերանթ Քապալիէի յիշատակը:
Ռոզին Թաշճեան (սոփրանօ) Կարինէ Պետրոսեանի (դաշնակ) ընկերակցութեամբ կատարեց Բ. Կանաչեանի «Օրօր»ը եւ Ա. Տիգրանեանի «Անուշ» օփերայէն Անուշի արիան:
Մկրտիչ Մկրտիչեան (պարիթոն), Իվոն Պոնիֆաս (պաս), Ժերոմ Վերեքքիա, ընկերակցութեամբ Տոմինիք Սըվէի(դաշնակ) մեկնաբանեցին դասական երաժշտութեան յօրինողներուն ստեղծագործութիւններէն:
Ներկայացուեցան Տիգրան Չուխաճեանի, Սայաթ Նովայի, Ռոմանոս Մելիքեանի, Աշոտ Սաթեանի, Արամ Սաթունցի, Առնօ Բաբաջանեանի, Վաղարշակ Կոտոյեանի, Ստեփան Ջրբաշեանի, Կոմիտասի, Անտոն Մայիլեանի, Ալեքսանդր Դուլուխանեանի ստեղծագործութիւնները եւ պաստառի վրայ ցուցադրուեցան անոնց նկարները:
Մօտ երկու ժամ տեւող այս հարուստ յայտագիրը փակուեցաւ Շառլ Ազնաւուրի երկու երգերով եւ կատարողները արժանացան ներկաներուն բուռն ծափահարութիւններուն:
Համազգային Հայ Կրթական եւ Մշակութային Միութեան 90ամեակի շքեղ տօնակատարութիւն Սան Ֆրանսիսքոյի մէջ (ԱՄՆ)
Նախաձեռնութեամբ Սան Ֆրանսիսքոյի Համազգայինի «Նիկոլ Աղբալեան» մասնաճիւղի վարչութեան, Համազգային Հայ Կրթական եւ Մշակութային Միութեան 90ամեակի շքեղ տօնակատարութիւնը տեղի ունեցաւ 22 Սեպտեմբեր 2018-ին, երեկոյան ժամը 7-էն սկսեալ, «Խաչատուրեան» Հայ կեդրոնի «Սարոյեան» սրահին մէջ: Սոյն թուականը կը զուգադիպէր, շրջանիս Համազգայինի «Աղբալեան» մասնաճիւղի հիմնադրութեան 44-րդ ամեակին. այս պատմական առիթով, իւրաքանչիւր հիմնադիր անդամ դիմաւորուեցաւ այժմու վարչութեան անդամներուն կողմէ ու ստացաւ խորհրդանշական վարդ մը իր լամբակին վրայ:
Երեկոյթին ներկայ էին Ս. Գրիգոր Լուսաւորիչ եկեղեցւոյ հոգեւոր հովիւ Պարոյր վրդ. Շէրնէզեան, եկեղեցւոյ հոգաբարձութեան ատենապետ Ռոստոմ Այնթապլեան եւ շրջանի ՀՅ Դաշնակցութեան «Քրիստափոր» եւ «Սարդարապատ» կոմիտէութիւններու, ՀՕՄի, ՀՄԸՄի ու շրջանին մէջ գործող այլ միութիւններու ներկայացուցիչներ, 90ամեակի տօնակատարութեան օրուան գլխաւոր խօսնակ, Համազգայինի Արեւմտեան Ամերիկայի Շրջանային վարչութեան ատենապետուհի Սեդա Սիմոնեան, յատկապէս հրաւիրուած Լոս Անճելըսէն, ինչպէս նաեւ շուրջ 300 հանդիսականներ, որոնք եկած էին նեցուկ կանգնելու, քաջալերելու եւ շնորհաւորելու Համազգայինի 90ամեակը:
Հանդիսութիւնը սկսաւ Միացեալ Նահանգներու եւ Հայաստանի քայլերգներու կատարումով:
Բարի գալուստի խօսքերով հանդիսութեան բացումը կատարեց ու յայտագիրը ձեռնհասութեամբ վարեց շրջանիս Համազգային «Աղբալեան» մասնաճիւղի ատենապետուհի Ռուբինա Գասպարեան. ան, շարունակելով իր խօսքը, օրինակ մը տուաւ Մահաթմա Կանտիէն, որ ըսած է. «Ազգի մը մշակոյթը կ՛ապրի իր ժողովուրդի սիրտերուն եւ հոգիներուն մէջ»:
«Որքան ճիշդ է ըսածը եւ իբրեւ փաստ, ահաւասիկ մեր հայ ժողովուրդի օրինակը:
Համազգայինի հիմնադիրները գաղթօճախներու մէջ ցրուած եւ դժուար պայմաններու մէջ միշտ վառ պահեցին հայ մշակոյթի սէրը:
Եգիպտոսի մէջ ծնունդ առած եւ Միջին Արեւելք, Հիւսիսային ու Հարաւային Ամերիկաներ, Եւրոպա, Գանատա եւ Աւստրալիա հասած այս կազմակերպութիւնը եղաւ հայ մշակոյթի աննկուն պահակը եւ հայ ժողովուրդի տեսլականին ջահակիրը», ըսաւ Ռ. Գասպարեան՝ աւելցնելով. «2018ը յատկանշական տարի է. Հայաստանի Ա. Հանրապետութեան 100ամեակը, ՀՄԸՄի հիմնադրութեան 100ամեակ եւ Համազգային Հայ Կրթական եւ Մշակութային միութեան 90ամեակ:
Անշուշտ հպարտանալու առիթ է այսօր բոլորիս, որովհետեւ իր 90 տարուան պատմութեան ընթացքին Համազգայինը հասաւ բազմաթիւ իրագործումներու:
Այսօր, Սան Ֆրանսիսքոյի Հայ կեդրոնի «Սարոյեան» սրահին մէջ, Համազգայինի հանդէպ մեր սէրն ու հաւատքն է որ մեզ համախմբած է բոլորս»:
«Մեր Բոլորիս Ուխտավայր Ճեմարանին» Առցանց Նուիրահաւաք
Ամբողջ աշխարհի մէջ 2019-2020 ուսումնական տարեշրջանին «Քորոնա» ժահրը ծանր հարուած հասցուց կրթութեան մարզին. զանազան երկիրներու մէջ դպրոցները փակուեցան, եւ այս մէկը ժխտական ազդեցութիւն ունեցաւ աշխարհի աշակերտներուն մեծ մասին վրայ:
Լիբանանի մէջ, համաճարակը եւ երկրին մէջ արդէն իսկ տիրող քաղաքական եւ տնտեսական փոթորկալից իրավիճակը միասնաբար ստեղծեցին աննախընթաց տագնապ մը կրթութեան մարզին համար:
Հոկտեմբեր 2019-էն սկսեալ դասարանային դասաւանդումը բազմաթիւ անգամներ ընդհատուեցաւ եւ մարտ 2020-էն ետք փոխարինուեցաւ առցանց հարթակներով:
Այս իրավիճակին զուգահեռ` արագ աճող անգործութեան, սղաճի եւ լիբանանեան դրամանիշի արժեզրկման պատճառով Ճեմարանի աշակերտները, ծնողները եւ անձնակազմը եւս ծանր կացութեան մատնուեցան:
Ճեմարանը, ինչպէս միշտ, յանձնառու է իր առաքելութեան եւ ներկայ պայմաններուն մէջ` ա՛լ աւելի յանձառու:
Նկատի առնելով վերոնշեալները, ընթացք կ՛առնէ «Մեր բոլորիս ուխտավայր ՃԵՄԱՐԱՆԻՆ» առցանց նուիրահաւաքը` միասնաբար շրջանցելու այս փուլը եւ արձագանգելու համաճարակի ժխտական հետեւանքներուն, միաժամանակ ամրապնդելու դպրոցին երկարատեւ կայունութիւնը:
Առ այդ, ճշդուած են դրամահաւաքի երեք հիմնական ուղեգիծեր.
Ձեր աջակցութիւնը պիտի նպաստէ անմիջական այս տագնապը շրջանցելու, ինչպէս նաեւ դպրոցի հզօրացման եւ կայունացման:
Բոլորիս զօրակցութեամբ 90-ամեայ Ճեմարանը տակաւին երկար տարիներ պիտի գոյատեւէ` կառչած մնալով հայեցի դաստիարակութիւն եւ բարձրորակ կրթութիւն ջամբելու իր առաքելութեան:
Նուիրահաւաքին մասնակցելու համար սեղմել հետեւեալ կապը` www.djemaran.edu.lb/donate
Շնորհակալութիւն: Լաւագոյն մաղթանքներով`
ՏՆՕՐԷՆՈՒԹԻՒՆ
Համազգայինի՝ «Մենք յաւերժ ենք մեր մշակոյթով» տոհմիկ ճաշկերոյթը (ԱՄՆ)
Կիրակի, 29 Սեպտեմբեր 2019 Համազգայինի տարեգրութեան մէջ պիտի արձանագրուի իբրեւ անջնջելի յիշատակ, փայլուն էջ մը եւս աւելցնելով շրջանի պատմութեան մէջ:
Երեկոն իր տեսակին մէջ աննախընթաց էր՝ նախ իբրեւ նախատօնակ կազմակերպուած ըլլալով Հոկտեմբերին իրագործելի այլ մշակութային ձեռնարկներու, նաեւ իբրեւ զօրակցական հաւաք՝ ի նպաստ Արեւմտեան Ամերիկայի Շրջանային վարչութեան հետզհետէ յարաճուն ծրագիրներուն եւ ապագայի կեդրոնի ընդարձակման կարիքներուն:
Ինչո՞ւ տոհմիկ օր:
Ազգագրական մշակոյթի ծալքերուն տակ կենդանի կը մնայ մեր ազգութեան ծննդեան վկայագիրը, մեր զուլալ եւ քաղքենիութեամբ չվարակուած մշակոյթը՝ մեր ինքնութեան տոմսը:
Ճիշդ այս տարի, շուրջ դար ու կէս առաջ ծնած մեծն Կոմիտաս, իր հանճարով գտած էր մեր մշակոյթի՝ այս պարագային երաժշտութեան աղբիւրը՝ ժողովուրդը եւ վեր հանած էր անապական երգն ու խաղը:
Հորովելն ու նման ազգագրական երգերը, հայկական ճարտարապետութիւնը, Քարահունջն ու իր տեսակի կոթողները, տոհմիկ տարազները ու նախնիներէն ժառանգուած գրական եւ այլ արժէքներ մեր մշակոյթի անթիւ նմոյշներէն են, որոնք կը ծառայեն ազգային ինքնագիտակցութեան արմատաւորման:
Տեղին է նշել, թէ օրուան սեղանները եւս կը կրէին հայ մշակոյթի, մասնաւորաբար ծննդեան 150-ամեակը նշող մեր հանճարներու խօսքերով:
Հայկական գորգերով, հայկական զարդանախշի եւ ձեռարուեստի գործերով, գեղջկական իրերով եւ գեղօններով, մանաւա՛նդ հայկական ազգային տարազի նմոյշներով զարդարուած բեմը պահիկ մը ներկաները տարաւ հայրենի գաւառ, որուն հանդէպ կարօտն ու կապուածութիւնը վառ կը մնան բոլորին մօտ, թէկուզ հայրենի աշխարհէն մղոններ հեռու։
Օրուան հանդիսավարն էր Վիլմա Գույումճեան, որ իր ողջոյնի խօսքէն ետք շեշտեց արուեստին եւ մշակոյթին անհրաժեշտութիւնը մեր կեանքին մէջ։
«Մշակոյթը կը կատարելագործէ կեանքի ապրելակերպ», հաստատեց ան, աւելցնելով. «Համազգայինի առաքելութիւնն է հայ մշակոյթի պահպանումն ու տարածումը եւ կը գործէ ժողովուրդին համար:
Մեր ազգը կը ստեղծագործէ, կ՛արարէ, կը հնարէ իր ինքնուրոյն արուեստը, դրսեւորելով իր ինքնութիւնը»:
Ան դիւրահաղորդ կերպով վարեց յայտագիրը, անդրադառնալով հայ մշակոյթի հարուստ աւանդին, հայ ժողովուրդի գոյատեւման մէջ անոր անառարկելի դերին եւ այն հարուստ ժառանգութեան, որուն մշտարթուն ու պատնէշի վրայ կանգնած գիշերապահներն ենք՝ իբրեւ Համազգայինի անդամներ ու գործիչներ:
«Ալիք» եւ «Զարթօնք» պարախումբերու տարեկան ելոյթը (Շուէտ)
Շաբաթ, 25 Յունուար, 2020-ին, Ստոքհոլմի Tumbascenen-ին մէջ տեղի ունեցաւ Համազգային Շուէտի «Ալիք» եւ «Զարթօնք» պարախումբերու տարեկան ելոյթը, ներկայութեամբ հայ եւ օտար աւելի քան 320 հիւրերու:
Ծրագիրը նուիրուած էր Ամենայն Հայոց բանաստեղծ Յովհաննէս Թումանեանի 150-ամեակին:
Բացումը կատարուեցաւ վարչութեան խօսքով, որ ընթերցուեցաւ հայերէնով եւ շուէտերէնով:
Այնուհետեւ կենդանի պատկերով մը ներկայացուեցաւ Ամենայն Հայոց բանաստեղծ Յովհաննէս Թումանեանի կեանքն ու գործունէութիւնը:
Ապա սկսաւ երկու բաժինէ բաղկացած պարերու շարանը․ առաջին բաժինին մէջ ներկայացուեցան հայկական եւ եւրոպական պարեր, իսկ երկրորդ բաժինին մէջ պարի ձեւով ներկայացուեցաւ Յովհաննէս Թումանեանի «Քաջ Նազար» հեքիաթը: 
Պարախումբերու անդամները արտասանեցին նաեւ Յովհաննէս Թումանեանի բանաստեղծութիւններէն:
Ելոյթի աւարտին բեմ բարձրացաւ Համազգային Շուէտի ատենապետ Համօ Երիցեանը․ ան շնորհաւորեց պարուսոյցները եւ պարախումբի անդամները ու յաջողութիւն մաղթեց անոնց, ապա բեմ հրաւիրեց Վարչութեան ու պարի յանձնախումբի անդամները յատուկ շնորհակալութիւն յայտնելով իրենց տարած աշխատանքին համար: 
Համազգային Շուէտ իր գործունէութեան սկսաւ վեց տարի առաջ՝ 13 անդամներով: 
Նոյն տարին կեանքի կոչուեցաւ նաեւ միութեան «Ալիք» պարախումբը՝ 13 անդամներով, պարուսոյց ունենալով Սեւակ Եմէնճեանը:
2019-ի ընթացքին Միութիւնս յաջողեցաւ իր գործունէութիւնը տարածել նաեւ Սթոքհոլմի մէջ:
Օգոստոս 2019-ին կեանքի կոչուեցաւ միութեան «Զարթօնք» փոքրերու պարախումբը, պարուսոյց ունենալով Մառիէթ Մասիհին:
Համազգային Շուէտի «Ալիք» եւ «Զարթօնք» պարախումբերը իրենց մէջ ներառած են 53 պատանի ու երիտասարդ պարողներ:
Այս յաջողութիւնը մեր շրջանի միասնական աշխատանքի արդիւնքն է, որուն համար հպարտ ենք: 
Համազգային Շուէտ երջանիկ է այսօր, որ մաս կը կազմէ Համազգայինի մեծ ընտանիքին ու իր վեցամեայ գործունէութեամբ իր բաժինը կը բերէ Համազգայինի պատմութեան էջերուն մէջ:
Համազգային Շուէտի պարախումբերու տարեկան ելոյթը՝ նուիրուած Համազգային Հայ Կրթական եւ Մշակութային Միութեան 90-ամեակին
Կիրակի, 4 Նոյեմբեր 2018-ին, Ստոքհոլմի Tumbascenen-ին մէջ տեղի ունեցաւ Համազգային Շուէտի պարախումբերու տարեկան ելոյթը։
Ձեռնարկը նուիրուած էր Համազգային Հայ Կրթական եւ Մշակութային Միութեան 90-ամեակին։
Ձեռնարկին ներկայ էին հայ եւ օտար աւելի քան 320 հիւրեր։
Ծրագրի բացումը կատարուեցաւ Համազգայինի 90-ամեակին նուիրուած խորհրդաւոր կենդանի պատկերով մը, կատարողութեամբ Մարիետ Մասիհի, որմէ ետք վարչութիւնը իր խօսքը ընթերցեց, հայերէնով՝ Վեհան Մարգէեան եւ շուէտերէնով՝ Անի Մանսուրեան։
Ծրագրի առաջին բաժնին մէջ բեմականացուեցաւ Հայկական «Աւանդական Հարսանիք»-ը, իսկ 2-րդ բաժինին մէջ ներկայացուեցան նրբաճաշակ ընտրութեամբ Քոչարի, Լեզկինկա, Ուզուն տարա, Մախմուր աղջիկ, Կինտոներու պար, Շալախօ, Կատակ պար «Սոկայ», Լեռնապար, եւ վերջաւորութեան միասնական եզրափակիչ պարը հմայեց ներկաները։
Համազգային Շուէտի «Գառնի» եւ «Ալիք» պարախումբերը իրենց մէջ ներառած են ընդհանուր 40 պատանիներ ու երիտասարդ պարողներ, որոնք 90-ամեակի տօնակատարութեան առիթով բեմը ցնցեցին մերթ խմբային եւ մերթ մենապարերով։ 
Խումբի պարուսոյցն է վաստակաշատ Սեւակ Եմէնճեանը։
Երկրորդ բաժինի մէջ բեմ բարձրացան իգական երեք սերունդ ներկայացնող ասմուքողներ եւ փոխն ի փոխ մեկնաբանեցին Եղիշէ Չարենցի «Ես Իմ Անուշ Հայաստանի» բանաստեղծութիւնը։
Համազգային Շուէտը բախտը ունեցաւ 90-ամեակի տօնակատարութեան առիթով հիւրընկալել Համազգայինի Կեդրոնական Վարչութեան Եւրոպայի ներկայացուցիչ Սելլա Թնճուկեանը, որ օրուան առիթով իր սրտի խօսքը արտասանեց հայերէնով՝ տուաւ Համազգայինի պատմականը եւ ընդհանուր գործունէութիւնը։
Ընկհ. Թնճուկեանի գլխաւոր պատգամը եղաւ խրախուսել Շուէտի Սօթերտէյլէ մեկուսի կազմի գործունէութիւնը, պատրաստակամութիւն յայտնելով աջակցելու անոնց մշակութային ապագայ ծրագիրներուն եւ կազմակերպելու միջ­եւրոպական համագումարներ։
Ապա ան իր խօսքը ուղղեց անգլերէնով Շուէտի պատկան մարմիններուն, շնորհակալութիւն յայտնելով անոնց սերտ գործակցութեան եւ օժանդակութեան համար։
Ընկերուհին նաեւ շեշտեց Համազգայինի ունեցած կարեւոր դերը Շուէտի ժողովուրդին ծանօթացնելու եւ տարածելու հայ արուեստն ու մշակոյթը։
Ելոյթի աւարտին բեմ բարձրացաւ Համազգային Շուէտի «Մուշեղ Իշխան» մեկուսի կազմի ատենապետուհի Մելինէ Մանսուրեանը, շնորհաւորեց եւ յաջողութիւն մաղթեց պարախումբի բոլոր անդամներուն եւ պարի յանձնախումբի անդամներուն, յատկապէս՝ յանձնախումբի պատասխանատու Ռոզալին Ղուկասեանին, շնորհակալութիւն յայտնելով իրենց տարած աշխատանքին համար։ Համազգային Շուէտը երջանիկ է այսօր, որ մաս կը կազմէ Համազգայինի մեծ ընտանիքին ու իր 5-ամեայ գործունէութեամբ իր դրոշմը կը ձգէ Համազգայինի 90-ամեայ պատմութեան էջերուն մէջ։
Համազգային Հայ Կրթական եւ Մշակութային Միութեան հիմնադրութեան 90-ամեակի շքեղ հանդիսութիւն Սիտնիի մէջ
Նախաձեռնութեամբ Աւստրալիոյ Համազգայինի Շրջանային Վարչութեան, Համազգային Հայ Կրթական եւ Մշակութային Միութեան 90-ամեակի շքեղ հանդիսութիւնը տեղի ունեցաւ Կիրակի, 28 Հոկտեմբեր 2018-ին, երեկոյեան ժամը 5-էն սկսեալ, Համազգայինի Գօլստըն Ճեմարանի Նալպանտեան սրահէն ներս:
Հանդիսութեան հիւրաբար ներկայ էր Լիբանանէն Համազգայինի Կեդրոնական Վարչութեան ատենապետ Դոկտ. Մկրտիչ Մկրտիչեան, համայնքի Հայոց Թեմի Առաջնորդ՝ Գերաշնորհ Տէր Հայկազուն Եպիսկոպոս Նաճարեան, Կաթողիկէ եւ Աւետարանական եկեղեցիներու հոգեւոր հայրեր, Հ.Յ.Դ. Կեդրոնական Կոմիտէի, Հ.Օ.Մ.-ի, Հ.Մ.Ը.Մ.-ի ու շրջանին մէջ գործող այլ միութիւններու ներկայացուցիչներ, ինչպէս նաեւ՝ շուրջ 250 հանդիսականներ, որոնք եկած էին նեցուկ կանգնելու Համազգայինի 90-ամեակի տօնակատարութեան:
Հանդիսութիւնը սկսաւ Համազգայինի միօրեայ եւ շաբաթօրեայ դպրոցներու միացեալ երգչախումբին կողմէ Աւստրալիոյ եւ Հայաստանի քայլերգներու կատարողութեամբ:
Աւստրալիոյ Շրջանային Վարչութեան եւ անոր Շանթ, Նայիրի, Սեւան եւ Կոմիտաս մասնաճիւղերու, Նուպար Խաչատուրեան թատերախումբին եւ Սասուն մասնաճիւղի Սիտնի պարի անսամպլին, ինչպէս նաեւ Գօլստըն Ճեմարանի կողմէ բարի գալուստի եւ բացման խօսքը կատարեց հանդիսավար՝ Սիլվա Նազարեան, անդրադառնալով նաեւ Համազգայինի Աւստրալիոյ մէջ հիմնադրութեան 55-ամեակին:
Յայտագրի պաշտօնական բաժինին անցնելէ առաջ, ընկերուհին ներկաներէն խնդրեց մէկ վայրկեան յոտնկայս յարգել մեզմէ առ յաւէտ բաժնուած հաամզգայնական ընկեր-ընկերուհիներուն, ինչպէս նաեւ՝ վերջերս իր մահկանացուն կնքած համաշխարհային եւ վաստակաւոր երգիչ Շառլ Ազնաւուրի յիշատակը:
Յայտագրի առաջին բաժինով, Մոսիկ Ինճէճիկեան, Ֆրանսուա Փամպուգեան եւ Անդրանիկ Ճէնճի 1928-ին Գահիրէի մէջ Համազգայինի հիմնադրութեան մտայղացման կենդանի պատկերը ներկայացուցիմ՝ Նիկոլ Աղբալեանի, Լեւոն Շանթի եւ Համօ Օհանջանեանի դերերով, որոնք մտահոգուած ցեղասպանութենէն վերապրող ժողովուրդի թափառական իրավիճակով, հայ ժողովուրդը հայ պահելու համար միակ միջոցը՝ կրթական եւ մշակութային կազմակերպութիւն մը հիմնելու տեսլականը ունէին:
Երեկոյի ընթացքին հանդէս եկան Համազգային Սիտնի Պարի Անսամպլը, ինչպէս նաեւ՝ Նայիրի պարախումբը, իրենց շքեղ ու հմայիչ պարերով:
Գեղարուեստական եւ զանազան տեսերիզներու ընդմէջէն ներկայացումներ եղան Համազգայինի հիմնադրութեան եւ համաշխարհային գետնի վրայ անոր լայնածաւալ գործունէութեան մասին՝ հիմնադրման օրէն մինչեւ օրս:
Քանոնի վրայ «Իմ Սիրուն Երեւան» մեկնաբանեց Մեղրի Ունճեան, արժանանալով ներկաներու գնահատանքին:
Համազգային Գօլստըն Ճեմարանի երկու աշակերտներ իրենց երախտագիտութեան խօսքերը հնչեցին Ճեմարանի հանդէպ:
Համազգայինի խօսքը փոխանցեց Աւստրալիոյ Շրջանային Վարչութեան ատենապետ Վիգէն Գալողլեան:
Ան ներկայացուց Համազգայինի հիմնադիրներուն տեսիլքը Հայաստանի անկախացման տասներորդ տարելիցին, ինչպէս նաեւ նկարագրեց Աւստրալիոյ շրջանին մէջ Համազգայինի 55-ամեայ գործունէութեան կենսունակ դերը՝ հայ պատանիին, ուսանողին եւ արուեստագէտին կեանքերէն ներս:
Ընկեր Գալողլեան իր գնահատական խօսքը փոխանցեց բոլոր այն նուիրեալ Համազգայնականներուն, որոնք աւելի քան կէս դար ծառայած են մեր դպրոցներէն, պարախումբերէն, երգչախումբերէն, թատերախումբերէն, գրական եւ արուեստի յանձնախումբերէն, ինչպէս նաեւ՝ վարչութիւններէն ներս:
Ապա բեմ հրաւիրուեցաւ Կեդրոնական Վարչութեան ատենապետ Դոկտ. Մկրտիչ Մկրտիչեան փոխանցելու իր խօսքը, որուն մէջ ան շեշտը դրաւ Համազգայինի լայնածաւալ գործունէութեան եւ անոր առաքելութիւնը վառ պահելու կարելիութիւններուն վրայ:
Ապա ընկեր Մկրտիչեանի ձեռամբ երկար տարիներո վաստակ ունեցող համազգայնական ընկերներ՝ Յակոբ Զառացեան եւ Հայկազ Պետրոսեան, պարգեւատրուեցան շքանշաններով ու ստացան համապատասխան վկայագիրները:
Ձեռնարկի վերջին բաժինով հանդէս եկաւ Համազգայինի Նայիրի երգչախումբը «Երազ իմ երկիր» եւ «Ազգ փառապանծ» երգերով, բուռն խանդավառութեամբ ներշնչելով ներկաները, որոնք մասնակից դարձան երգեցողութեան:
Աւարտին, բեմ հրաւիրուեցաւ Գերաշնորհ Տէր Հայկազուն Եպիսկոպոս Նաճարեանը իր փակման խօսքով ու պահպանիչով աւարտելու հանդիսութիւնը: Հանդիսութեան աւարտին տեղի ունեցաւ ճոխ հիւրասիրութիւն, որուն ընթացքին ներկաները առիթ ունեցան մտերմիկ խօսակցութիւններու:
Սիլվա Նազարեան
Համազգայինի 90-ամեակի յոբելեանական ձեռնարկով աւանդականին ու արդիականին միջեւ կամուրջ մը նետուեցաւ (Սուրիա)
Բերիոյ Հայոց Թեմի Առաջնորդին իսկ խօսքով, Կիրակի, 9 Դեկտեմբեր 2018-ին «Գէորգ Եսայեան» սրահ հաւաքուած հանդիսականները Համազգայինի 90-ամեակը խորհրդանշող դասական ձեռնարկի մը կ՛ակնկալէին ներկայ եղած ըլլալ, այնպէս ինչպէս սովորութիւն դարձած էր շատ մը յոբելեաններու յիշատակումին պարագային: Կիրակի երեկոյեան, սակայն, Համազգայինի Սուրիոյ Շրջանային Վարչութեան կազմակերպած ձեռնարկով, կազմակերպիչ մարմինին երիտասարդները անակնկալ մը մատուցեցին բոլորիս:
Ըլլալ, պահել աւանդականը, ունենալ այդ ամբողջ ժառանգութիւնը եւ ժամանակակից ոճով բեմ բարձրացնել զայն: Այս էր ձեռնարկին միտք բանին։
Անոնք հայ մշակոյթի կարկառուն դէմքերը բեմ բարձրացուցին, վերապրեցուցին, անոնց մտահոգութիւնները ներկայ զարգացումներուն առնչեցին, ապա Համազգայինի պատմական ու ներկայ դերը գեղարուեստական եւ թատերական դուրեկան ներկայացումով մը ըմբոշխնել տուին հանդիսատեսին:
Բեմականացումը կատարած էին Յուշիկ Ղազարեանը, Շանթ Ուրիշեանն ու Գէորգ Արոյեանը: Ո՛չ քարոզներ, ոչ ալ յորդորներ հնչեցին բեմէն:
Համազգայինի «Լ. Շանթ» մասնաճիւղը յիշատակեց Արբոց Թարգմանչաց տօնը (Սուրիա)
Ուրբաթ, 11 Հոկտեմբեր 2019-ին, երեկոյեան ժամը 7:00-ին Դամասկոսի «Ա.Ահարոնեան» կեդրոնէն ներս հանդիսաւոր կերպով յիշատակուեցաւ Ս.Թարգմանչաց տօնը, ներկայութեամբ միութիւններու ներկայացուցիչներուն, Ազգ. Միացեալ վարժարանի աշակերտներուն, ծնողներու եւ մեծաթիւ դամասկահայերու:
Բացման խօսքով հանդէս եկաւ վարչութեան անդամ Մարալ Գաթըգլեան, որ բարի գալուստ մաղթեց ներկաներուն եւ վեր առաւ գիրերու գիւտին կարեւորութիւնը, ապա նաեւ Համազգայինի դերակատարութիւնը հայ ժողովուրդի ինքնութեան եւ մշակութային պահպանման գործընթացին մէջ:
Այնուհետեւ գեղարուեստական կոկիկ յայտագիր մը ներկայացուցին Ազգ. Միացեալ վարժարանի Դ. եւ Ը. կարգերու խումբ մը աշակերտներ, որոնք մեծ եռանդով, դասարան առ դասարան, ներկայացուցին իրենց սորված Մեսրոպաշունչ արտասանութիւնները, ապա երկու խմբային երգեր՝ մեծապէս ոգեւորելով ներկաները:
Օրուան պատգամաբերն էր Մեծի Տանն Կիլիկիոյ Կաթողիկոսարանի միաբաններէն Հոգշ. Տ. Զարեհ Վրդ. Սարգիսեան՝ տնօրէն Քրիստոնէական Դաստիարակութեան Բաժանմունքին եւ Կիրակնօրեայ վարժարաններու:
Հայր Սուրբը համապարփակ գիծերու մէջ ներկայացուց գիրերու գիւտին պատմականը եւ թարգմանչաց վարդապետներուն յիշատակման արժէքն ու խորհուրդը մեր կեանքէն ներս, խրախուսելով աշակերտները ճանչնալու հայոց աշխարհի մեր հանճարներն ու մեծութիւնները, ոգեշնչուելու անոնցմով եւ միշտ վառ պահելու մայրենի լեզուն:
Երեկոն իր աւարտին հասաւ հայր սուրբին «Պահպանիչ»ով եւ հիւրասիրութեամբ:
Համազգայինի «Լ.Շանթ» մասնաճիւղի վարչութիւնը գրենական պիտոյք տրամադրեց Ազգ. Միացեալ Ճեմարանի նախակրթարանի աշակերտութեան (Սուրիա)
Համազգային Հայ Կրթական եւ Մշակութային Միութիւնը հաւատարիմ իր ազգապահպան առաքելութեան` սփիւռքի մէջ գիր ու դպրութեան ճամբով կը նպաստէ նոր սերունդին հայեցի կրթութիւն եւ դաստիարակութիւն ջամբելու յոյժ կարեւոր գործընթացին։
Արդարեւ, Համազգայինի «Լ.Շանթ» Մասնաճիւղի Վարչութիւնը նոր սերունդի ուսումնական կարիքները բաւարարելու համար, 2022-2023 ուսումնական տարեշրջանի սկիզբը Ազգ.Միացեալ ճեմարանի նախակրթարանի աշակերտներուն գրենական պիտոյք յատկացնելու գեղեցիկ մտայղացումը ունեցաւ։
Սոյն նախաձեռնութիւնը ի գործ դրուեցաւ Գանատայէն դամասկահայ Մարալ Գորէսեան-Սեւերեկլեանի բարերարութեամբ եւ նիւթական օժանդակութեամբ, ի յիշատակ իր հօր` ննջեցեալ Ժիրայր Գորէսեանի։
Հաւաքը տեղի ունեցաւ Կիրակի, 5 Սեպտեմբեր 2022-ի երեկոյեան ժամը 7:00-ին , «Ահարոնեան» կեդրոնի շրջափակէն ներս, աշակերտներուն եւ ծնողներուն ներկայութեան։
Համազգայինի «Բարսեղ Կանաչեան» Երաժշտական Դպրոցի վկայականաց բաշխման հանդիսութիւն (Սուրիա)
Համազգայինի «Բարսեղ Կանաչեան» Երաժշտական Դպրոցի Վարչութիւնը կազմակերպեց երաժշտական եօթ ելոյթներու շարք մը, Ա. Մանուկեան Ժ. Տան «Լեւոն Շանթ» սրահէն ներս, խանդավառելով մշակութասէր հալէպահայութիւնը:
Համերգներուն հանդէս եկան ձայնամարզութեան եւ երաժշտական գործիքներու աշակերտները, որոնք իրենց գեղեցիկ կատարումներով հայկական եւ միջազգային երաժշտութեան գեղեցիկ ընտրանի մը ներկայացուցին հանդիսատեսներուն:
Երաժշտական համերգներու վերջինը յատկացուած էր վկայականաց բաշխման հանդիսութեան, որ տեղի ունեցաւ հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տ. Մասիս Սրբ. Եպս. Զօպուեանի, Հինգշաբթի 11 Մարտ 2021-ին, երեկոյեան ժամը 6:30-ին, Ա. Մ. Ժ. Տան «Լեւոն Շանթ» սրահէն ներս: 
Հանդիսութեան ներկայ էին Առաջնորդ Սրբազան Հայրը, Ազգ. Վարչութեան ներկայացուցիչները, Համազգայինի Սուրիոյ Շրջ. Վարչութիւնը, հալէպահայ միութիւններու եւ երաժշտանոցներու ներկայացուցիչներ եւ երաժշտասէր հանրութիւնը:
Հանդիսութեան բացումը կատարուեցաւ Սուրիոյ եւ Հայաստանի քայլերգներով, ապա օրուան հանդիսավար Մարինա Պօղիկեան հրաւիրեց ներկաները մէկ վայրկեան յոտնկայս յարգելու յիշատակը Արցախի եւ Սուրիոյ նահատակներուն:
Բացման խօսք արտասանեց Համազգայինի «Բարսեղ Կանաչեան» Երաժշտական Դպրոցի Վարչութեան ատենապետ Արուս Շահինեան:
Ան լուսարձակի տակ առնելով Համազգայինի Բարսեղ Կանաչեան Երաժշտական Դպրոցին առաքելութիւնը, յայտնեց, թէ երաժշտանոցը հիմնադրութեան օրէն սկսեալ կը նպատակադրէ երաժշտութեան հանդէպ սէրը վառ պահել նոր սերունդներուն մօտ, անոնց ծանօթացնելով միջազգային երաժշտական ստեղծագործութիւններուն, մանաւանդ Հայ մեծանուն երաժիշտներու կտորներուն, հայերէն երգերուն եւ երաժշտութեան:
«Շուշի» մանկապատանեկան պարախումբի ելոյթները (Սուրիա)
Երեք յաջորդական ելոյթներով, Համազգայինի «Ն. Աղբալեան» Մասնաճիւղի «Շուշի» մանկապատանեկան պարախումբը, գեղարուեստական ղեկավարութեամբ Վրէժ Թէրզեանի, պարարուեստի հաճելի պահեր պարգեւեց հալէպահայ հանդիսատեսին։
Աւելի քան 60 պատանի եւ երիտասարդ պարողներ հալէպահայ մշակութային բեմը զարդարեցին հայկական, արաբական եւ արեւմտեան պարերով։
Անոնք իրենց գոյնզգոյն տարազներով, աշխոյժ եւ հեզաճկուն շարժումներով 1,5 ժամ շարունակ գրաւեցին հանդիսատեսին ուշադրութիւնը, երկրէ-երկիր փոխադրեցին ներկաները, ծանօթացնելով զանոնք տարբեր մշակոյթներու պարարուեստին։
Սուրիոյ եւ Հայաստանի զոյգ քայլերգները հնչեցին եւ յայտարարուեցաւ ձեռնարկին բացումը:
Արաբերէն բացման խօսքով Մարալ Ղազարեան ըսաւ, որ պարը արտայայտութեան անկաշկանդ ձեւ մըն է: Երբ կը պարես, կրնաս արտայայտել ամէնէն թաքուն զգացումներդ:
Ուրեմն, որքան ցամաք է մեր առօրեան, եթէ պարը մերթ ընդ մերթ անոր մաս չկազմէ: Ան բեմը նմանցուց գարնան, ըսաւ որ այստեղ պիտի տեսնէք կոկոններ, թիթեռնիկներ ու գոյնզգոյն ծաղիկներ:
Հայերէն բացման խօսքը արտասանեց Սարին Պօղոսեան: Սարինը ըսաւ, որ պարը այն արուեստն է, որուն միջոցով կարելի է տեսնել զայն ներկայացնող ազգին բնորոշող գիծերը, հոգեկան աշխարհը, քաղաքակրթութեան աստիճանը, բնութեան եւ կեանքի հանդէպ ունեցած վերաբերմունքը:
Իսկ հայկական պարի պատմութեան անդրադառնալով մեզ տեղեկացուց, որ հայ ժողովուրդը իր անկախութիւնն ու իշխանութիւնը կորսնցուցած օրերուն, հայ արուեստին, մանաւանդ պարարուեստին շնորհիւ պահպանած է իր դիմագիծը:
Երբ բեմին վարագոյրը բացուեցաւ «Շուշի» պարախումբը խորհըրդանշող տպաւորիչ յարդարումը բոլորիս ուշադրութիւնը գրաւեց:
Հանդիսավար Մարիա Աղպապեան հայկական պարարուեստին արժէքն ու իւրայատկութիւնը ներկայացնելէ ետք, բեմ հրաւիրեց պարողները:
Համազգայնական եռուզեռ (Յունաստան)
Ամառնային ամիսները Համազգային Հայ Կրթական եւ Մշակութային Միութեան համար բնորոշուեցան՝ իր Երաժշտանոցի աշակերտներու կողմէ Նէա Զմիռնիի քաղաքապետական կեդրոնին մէջ տեղի ունեցած համերգային յաջող հանդիսութեամբ,այլ մանաւանդ՝ իր պարախումբի՝ «Նայիրի», «Նանօր» եւ «Մարալօ» երեք մակարդակներու երկսեռ բաժիններու մշակութասէր տարբեր ելոյթներով, որոնք իրենց գագաթնակէտին հասան Սեպտեմբերի վերջ Նէա Զմիռնի պուրակին մէջ տեղի ունեցած «Իոնիքէս Եորթէս» քաղաքակրթական փառատօնի ծիրէն ներս բացառիկ համոյթով մը։
Արդէն աշունը եկաւ եւ միութեան աշխատանքները նոր փուլի մը առջեւ կը գտնուին։ 
Այդ նոր փուլը կարելի է բնորոշել միութենական ու կազմակերպական յաջորդական աշխատանքներու նախապատրաստական հանգրուան, որ պիտի յանգեցնէ միութեանս 19-րդ Բացառիկ Շրջանային Ժողովին, որ պիտի գումարուի Ֆիքսի «Արամ Մանուկեան» ակումբին մէջ, Կիրակի 9 Նոյեմբերի առաւօտեան ժամը 11-ին։
Հայ ժամանակակից բանաստեղծութիւնը (Գանատա)
Կիրակի, 24 Նոյեմբեր 2019-ի յետմիջօրէին, Համազգայինի «Յ. Մանուկեան» գրադարանին մէջ տեղի ունեցաւ Համազգայինի Գրասէրներու Խմբակի հաւաքներու շարքին՝ Հայ Ժամանակակից Բանաստեղծութիւնը խորագրով հաւաքը, կազմակերպութեամբ Գլաձոր մասնաճիւղի Գրական յանձնախումբին։
Նիւթը ներկայացուց Համազգայինի Երեւանի գրասենեակի նախկին տնօրէններէն Նարէ Միքայէլեանը. Նարէ հակիրճ ակնարկ մը նետեց Հայաստանի հանրապետութեան յետ-վերանկախութեան ընթացքին տիրող իրավիճակին վրայ, ապա տեղեկութիւններ բաժնեց ոճերու մասին, իբրեւ օրինակ բերելով Հայրենի ժամանակակից բանաստեղծներ, ինչպէս՝ Յովհաննէս Գրիգորեան, Յուսիկ Արա, Յասմիկ Սիմոնեան, Կարէն Անտաշեան, Կարինէ Աշուղեան եւայլն։
Տպաւորիչ ընթերցումներով իրենց մասնակցութիւնը բերին Յարութ Տոնոյեանն ու Արմինէ Թորիկեանը։
Աւարտին, Թամար Տօնապետեան Գուզուեան, Դուրեանի երկերու ժողովածուէն օրինակ մը նուիրեց Նարէի, բարձր գնահատելով իր օգտաշատ ներկայացումը։
Ուսուցիչը՝ հայ գրականութեան ընդմէջէն (Գանատա)
Երբ մեր գրականութեան էջերը թերթենք, հոն կը հանդիպինք գրողներու, որոնք նաեւ իբրեւ ուսուցիչ իրենց որոշիչ դերը ունեցած են հայ լեզուի ուսուցման մէջ յատկապէս եւ հայեցի դաստիարակութեան գործընթացին մէջ ընդհանրապէս։
Կիրակի, 24 Մարտ, 2019-ին, Համազգայինի Գլաձոր մասնաճիւղի Գրասէրներու խմբակի հաւաքներու շարքը թեւակոխեց իր ութերորդ տարեշրջանը. ամսուան լուսարձակը եօթը գրողներու վրայ էր, եօթը իւրայատուկ դէմքեր, իւրաքանչիւրը ինքնին անծայրածիր աշխարհ մը։
Սկսինք 1800-ներէն։
Անուն մը, որուն կը հանդիպի միայն հայ գրականութեամբ հետաքրքրուողը՝ Թլկատինցի (Յովհաննէս Յարութիւնեան, 1860-1915)։
Նշմարած կրնաք ըլլալ դէմքը Եղեռնի ոգեկոչման հանդիսութիւններուն ընթացքին։ 
Արմինէ Թորիկեան, սեղմ վայրկեաններու մէջ կը ներկայացնէ զայն, ծննդավայրէն՝ Թլկատին (Խարբերդի շրջան), մինչ իր նահատակութիւնը՝ 1915։
Թլկատինցի եղած է մանկավարժ, ուսուցիչ, տնօրէն. հեղինակ է բազմաթիւ պատմուածքներու, վէպերու, թատրերգութիւններու, որոնց մէջ գլխաւոր տեղը կը գրաւէ գաւառը. գրած է Եղեռնի շրջանին հայ գիւղացիին կրած տառապանքին մասին։
Երկար տարիներ վարած է Ս. Յակոբ թաղի վարժարանը. 1887-ին հիմնադրած է Խարբերդի կեդրոնական ազգային վարժարանը, որուն տնօրէնը եղած է մինչ իր նահատակութիւնը։
Թլկատինցիի ընտանեկան անդամները եւս Եղեռնի զոհերէն են։
Իր գործերէն նշենք «Գլխուդ ջուր դիր», «Այգիիս փշենին», «Կտակը», «Գաւաթ մը միայն», «Ճշճղուկներու դատաստանը», «Իմ բախտս», «Ախ Աստուա՜ծ Աստուա՜ծ». գրած է նաեւ «Ո՞ր մէկուն ետեւէն» եւ «Էնդի դէմէն» թատերախաղերը։
Թլկատինցիի աշակերտներէն էր ապագայ գրող, ուսուցիչ եւ խմբագիր Ռուբէն Զարդարեան, ինք եւս նահատակ գրողներու շարքին։
Արմինէ կը ներկայացնէ Թլկատինցիի գործերէն մին, ուր ի յայտ կու գայ գրողին ինքնատիպ ոճը։
Թլկատինցիի սերնդակիցներէն՝ Սիպիլի մասին կը լսենք Արտա Տէր Յակոբեանէն։ 
Սկիւտարի ծնունդ Սիպիլ (Զապէլ Ասատուր, 1863-1934) իբրեւ արձակագիր, բանաստեղծ, մանկավարժ եւ հասարակական գործիչ իր գործօն դերակատարութիւնը ունեցած է։
Դասաւանդած է նախ գաւառներուն մէջ, ապա՝ կոստանդնուպոլսոյ։
Հիմնադիրներէն եղած է Ազգանուէր հայուհեաց ընկերութեան. ընկերութիւն մը, որուն նպատակն էր Կոստանդնուպոլսոյ, մանաւանդ գաւառներուն մէջ դպրոցներ բանալ աղջիկներու համար։
Կիներու հանրային դերակատարութեան աշխուժացման ու հայ որբերու եւ կարիքաւորներու պաշտպանութեան գործընթացին մէջ իր որոշիչ դերը ունեցած է։ 
Զապէլ Ասատուր կը տիրապետէր հայերէնին ու ֆրանսերէնին։
Ակնարկելով իր ստեղծագործական վաստակին, մեծն Յակոբ Օշական այսպէս արտայայտուած է.- «Սիպիլի բանաստեղծութիւնը անթերի ձեւերու, մետաքսէ ոլորտներու, ծիրանի ու փրփրուտ ժանեակներու, ոսկի դանակներու, թռչող բոյրերու եւ աչք առնող գոյներու զարմանալի խառնուրդ մըն է…։»
Արտա տպաւորիչ կերպով կ՚ընթերցէ իր բանաստեղծութիւններէն «Մենաստանին կոյսը», ուր անմիջապէս ի յայտ կու գայ Զապէլ Ասատուրի վճիտ լեզուն, գունագեղ ու նրբահիւս գրականութիւնը։
Իր ամենէն նշանաւոր գործերէն կը համարուի «Աղջկան մը սիրտը» վէպը, իսկ «Ցոլքեր» բանաստեղծական հատորով Զապէլ Ասատուր յաւելեալ ճանաչում կը ստանայ: 
«Թանգարան» դասագիրքերու շարքը իր եւ ամուսնոյն՝ գրող Հրանդ Ասատուրի միացեալ ջանքերուն արդիւնքն է, հայոց լեզուի ուսուցման եւ հայեցի դաստիարակութեան աղբիւրներէն էր այդ տարիներուն։
Իր աշակերտներէն եւ ապագայ գործակիցներէն է գրող եւ հասարակական գործիչ Հայկանուշ Մառք։
ՀՕՄ-ի Ամէնօրեայ Վարժարանէն Նորա Պօղոսեան կը մեներգէ «Սիրելի ուսուցիչ»ը, դաշնակի ընկերակցութեամբ ծանօթ սոփրանօ, դաշնակահար եւ երգի ուսուցչուհի Սոնա Յովսէփեանի։
«Ամենանշանաւոր մարդէն իսկ մահը անուն մը կը ձգէ միայն, երկու խեղճ բառերու մէջ ամփոփուած անուն մը։
Ինչ որ կը մնայ անմահ եւ կը դիմանայ դարերու աւերին՝ ատիկա մարդուս գործն է»:
Անունը՝ երկու բառ, Լեւոն Շանթ. գրական, քաղաքական եւ կրթական մարզերուն մէջ վաստակը՝ անգնահատելի։
Բուն անունով Լեւոն Սեղբոսեան. 1869 թուին, Կոստանդնուպոլսոյ մէջ ծնած, փոքր տարիքին հայր ու մայր կորսնցուցած, Կոմիտասի հետ Էջմիածնի Գէորգեան ճեմարանը յաճախած, ապա Եւրոպա ուսանած, Պոլսոյ, Թիֆլիսի Մարսէյլի, Գահիրէի ու Պէյրութի մէջ դասաւանդած։
Դասագիրքերու հեղինակ, երկար տարիներու մանկավարժ, ուսուցիչ, տնօրէն. Հայաստանի առաջին հանրապետութեան խորհրդարանի փոխնախագահ, հիմնադիրներէն Համազգային Հայ Կրթական եւ Մշակութային Միութեան, գլխաւոր հիմնադիրը եւ առաջին քսան տարիներու տեսուչը Համազգայինի Ճեմարանին, ուր միաժամանակ կը դասաւանդէ մանկավարժութիւն եւ հոգեբանութիւն:
Պահ մը շունչ առնենք, փորձենք ըմբռնել, թէ ի՛նչ մեծութեան մասին է որ կը խօսինք։
Զիս տպաւորած են իր միտքը, դէպի ապագայ ձգտելու եռանդը, կեանքի հանդէպ ունեցած իր տեսակէտները, մարդ էակին հանդէպ իր համոզումները, կրթութեան նկատմամբ անդրդուելի կամքը։
Գալով գրականութեան, Լեւոն Շանթի կնիքը ըստ մեծն Յակոբ Օշականի, իր թատրերգութիւններն են առաւելաբար. «Շղթայուածը», «Հին Աստուածները» եւայլն. «Թէեւ իր գործը Մխիթարեան վարդապետի մը նախանձը շարժելու չափ բազմազան է»,- կը գրէ Օշական։
Շանթի ապրած ժամանակաշրջանի իրադարձութիւններէն, Եղեռնէն հեռու մնացած է գրիչը. իր արդարացո՞ւմը՝ - Աւելի բարձր մարդկութեան մը կերտումին իր հետապնդումն է։
Կը լսենք «Ես պատրանքը սիրեցի» բանաստեղծութիւնը ՀՕՄ-ի Լափոյեան երկրորդականի աւարտական կարգի աշակերտ Արիս Չուլճեանի մեկնաբանութեամբ։
Յակոբ Օշական (1883-1948). այնքան մեծ է իր համբաւը, որ երբեմն կ՚անճրկինք. ինչպէ՞ս խօսիլ մեր մեծագոյնը նկատուած գրաքննադատին մասին, առանց մտածելու թէ արդեօք անդի աշխարհէն ի՞նչ կ՚ունենայ ըսելիք մեր գրածին կամ խօսածին մասին։
Ներկայացնողը Տարօն Հալաճեանն է. ինք եւ Արեն Մնացականեանը միասնաբար աշխատած են իր մասին տեղեկութիւնը համադրելով։
Իր աշակերտներէն Մուշեղ Իշխան, «Իմ Ուսուցիչներս» գիրքին մէջ հետեւեալ դէպքը կը նկարագրէ։ Մուշեղ Իշխանի դասընկերներէն մէկը, գրասեղանին ետեւը մաքսանենգութեամբ թուաբանութեան խնդիր կը լուծէ, երբ Օշական, Վահան Թէքէեանի գործերէն մէկը վերլուծելու վրայ էր։
- Դուրս, շուտ դուրս դասարանէն։
Սատկելիքներ, ես հոս Թէքէեան վերլուծեմ, հայ լեզուի եւ բանաստեղծութեան արժէքներու մասին խօսիմ եւ դուք դիմացս նստած ծռտի մռտի բաներով զբաղիք։ Գետնին տակը անցնին աշխարհիս բոլոր գիտելիքները։
Ասիկա հայ գրականութիւն է, հայ հոգի, հայ շունչ. եւ խօսողը Օշականն է, դուք պէտք է ականջ կտրիք»:
Յակոբ Օշական (Քիւֆէճեան) ծնած է Պուրսա։
Արմաշի դպրեվանքին մէջ սկսած ուսումը ընդհատած է աղքատութեան պատճառով։
Ինքնաշխատութեամբ տիրացած է գրականագիտական բարձր զարգացումի՝ դառնալով մեծահամբաւ քննադատ, ուսուցիչ, գրող, խմբագիր։
Կիպրոսի Մելգոնեան կրթական հաստատութեան ու Երուսաղէմի Ժառանգաւորաց վանքին մէջ ուսուցչական պաշտօն կը վարէ։
Այդ տարիներուն է, որ կը հրատարակէ իր վէպերը. «Ծակ-Պտուկը», «Հաճի Ապտուլլահ», «Մնացորդացը» եւայլն։
Ապա կը խմբագրէ տասը հատորներէ բաղկացած «Համապատկեր Արեւմտահայ Գրականութիւն»ը։
Ունի անհամար վերլուծական ուսումնասիրութիւններ, գրաքննադատական գործեր։
Կը մահանայ Հալէպ, ուր հրաւիրուած էր իր յոբելեանի նշումին առիթով։ Յակոբ 
Օշականի մեծ շնորհներէն մէկը կը նկատուի իր ոճին խտութիւնը, ինքնայատուկ համը։
Մուշեղ Իշխան կը գրէ.- «Կը սիրէր ու կը հաւնէր այն բոլորը, ինչ որ հոգիէն փրթած է, արիւնով գրուած, ինչ որ «իրաւ» է եւ կեանքով բաբախուն։
Ուխտեալ պատերազմ կը մղէր անբովանդակ կամ արուեստականօրէն իրարու հիւսուած բառերու հանդէսին դէմ»:
Իր հերոսները խոնարհ գիւղացիներ են յաճախ։
Տարօն կ՚ընթերցէ «Խոնարհները» հատորէն բաժին մը։
Լեւոն Շանթի աշակերտներէն ապա գործակիցներէն է Մուշեղ Իշխան, որուն աշակերտած են շատեր Համազգայինի Նշան Փալանճեան ճեմարանէն ներս, եւ որուն գրական վաստակը՝ թատերախաղեր, բանաստեղծութիւններ, պատմուածքներ, վէպեր, «Արդի հայ գրականութիւն» դասագիրքերու շարքը ամփոփուած է բազմաթիւ հատորներու մէջ։
Վարագ Պապեան, խիտ գիծերու մէջ կու տայ Մուշեղ Իշխանի կենսագրական եւ գրական յատկանիշները։
Մուշեղ Ճենտերէճեան ծնած է 1914-ին, Սիվրիհիսար. ծննդեան թուականը կը ճշդուի, երբ երեք տասնամեակներ ետք կը վերամիանայ մօրը, որմէ բաժնուած էր աքսորի տարիներուն։
Ան կը գրէ՝ «Մանկութեանս վերջին լաւագոյն տարիները անցած են Դամասկոս։ 
Վկայական ստացած եմ Հայոց ազգային վարժարանէն. արհեստ սորվելու ձախող փորձերէն ետք յաջողեցայ ինքզինքս նետել Կիպրոսի Մելգոնեան վարժարանը, ուր մնացի դպրոցական երկու տարեշրջան, աշակերտելով Յակոբ Օշականին»:
Օշականի ազդեցութիւնը մեծ կ՚ըլլայ Մ. Իշխանի վրայ. «Իմ ուսուցիչները» գիրքէն հատուած մը կ՚ընթերցէ Վարագ։
Մուշեղ Իշխան մանկավարժութեան կը հետեւի Պելճիքայի մէջ եւ մինչ իր մահը՝ 1990-ը կը մնայ ուսուցիչի իր պաշտօնին վրայ, Ճեմարանէն ներս։
Իր նշանաւոր գործերէն են՝ «Մնաս բարով, մանկութիւն», «Հացի եւ լոյսի համար», «Հացի եւ սիրոյ համար», «Սառնարանէն ելած մարդը», «Տուներու երգը», «Ոսկի աշուն», «Տառապանք», «Իմ ուսուցիչներս» եւ ուրիշներ։
Եղած է նաեւ խմբագիրներէն «Ազդակ» օրաթերթի։
Վարագի սրտին մօտ է հօրը՝ լուսահոգի Գալուստ Պապեանի գրասեղանին դիմաց, պատին վրայ կախուած Քիփլինկի «Եթէ» բանաստեղծութիւնը, թարգմանութիւնը՝ Մուշեղ Իշխանի, զոր ապրումով կը ներկայացնէ Վարագ։
Մուսա լերան արմատներէն սերած, ազատատենչ հայու անվեհեր ոգիով սնած, Մաշտոցի կախարդանքով զօրացած, հայ, հայրենիք, հայութիւն, հայ լեզու իր աւիւնը դարձուցած, «վարպետ»ին՝ Յակոբ Օշականի շունչով տոգորուած, աւելի քան վեց տասնամեակներու վրայ կուտակուող գրական, գրաքննադատական խմբագրական ու կրթական տիտանական վաստակի տէր՝ Պօղոս Սնապեան։
Բախտաւորութիւնը ունեցած եմ անձնապէս իր շունչը զգալու անցեալին, Ազդակի խմբագրատան մէջ, թուղթերու ու ձեռագիրներու ետին, իր տան՝ անծայրածիր ու անհամար գիրքերով ողողուն աշխարհին մէջ։
Իբրեւ ուսուցիչ պաշտօնավարած է ազգային վարժարաններու մէջ, միեւնոյն ժամանակ գրական եւ գրաքննադատական գործեր լոյս ընծայած է։
«Բագին» գրական հանդէսի խմբագիր 42 տարիներ անընդմէջ։
«Ազդակ» օրաթերթի խմբագիր, հայ գրականութեան դասախօս՝ Համազգայինի «Հայագիտական Բարձրագոյն Հիմնարկ»ի աւարտական երկու դասարաններուն, քսան տարի շարունակ. 30-է աւելի ինքնագիր մատեաններ. կազմած ու խմբագրած է ութսունէ աւելի հատորներ հայ մեծանուն գրողներէ, որոնց շարքին է նաեւ իր ուսուցիչը՝ Յակոբ Օշական։
Մէկ խօսքով, ամբողջ կեանքը ապրած ու շնչած է հայ գրականութեամբ։
Իր աշակերտներէն եւ ապագայ գործակիցներէն ինքնին ուսուցիչ եւ բանաստեղծ Յարութիւն Պէրպէրեան հետեւեալը կ՚ըսէ.- «Իբրեւ ուսուցիչ, Պօղոս Սնապեանի մեծագոյն արժանիքը այն էր որ կրցաւ իր անհուն սէրը, իր կիրքը հայ գրականութեան, հայ լեզուին հանդէպ փոխանցել մեզի»։
«Արեմտահայ գրականութեան օրրան Պոլիսը երբեք չցամքեցաւ» կը գրէ խմբագիր, մտաւորական Նազարէթ Պէրպէրեան, ակնարկելով բանաստեղծ Զարեհ Խրախունիի։
Ռուբէն Ճանպազեանի համադրած ներկայացումը իր բացակայութեան կ՚ընթերցէ Արեն Մնացականեան։
Խրախունի կը գրէ.- «Իմ կենսագրութիւնը շատ պարզ է. կարելի է զայն մէկ նախադասութեան մէջ ամփոփել։
Եթէ անկարեւոր մանրամասնութիւններ մէկդի դնենք, այսինքն, օրինակ՝ նկատի չառնենք որ ծնած եմ Եշիլգիւղի մէջ 16 Հոկտեմբեր 1926-ին, մկրտուած եմ եւ Ս. Միւռոն ստացած տեղւոյն Ս. Ստեփանոս եկեղեցիի աւազանին մէջ, ուսմանս սկսած եմ դարձեալ գիւղիս Գափամաճեան վարժարանէն, յետոյ շարունակած՝ Բանկալթըի Վիեննական Մխիթարեան լիսէին մէջ, զոր պատուոյ ցանկին վրայ 1945-ին աւարտելէ յետոյ՝ տարի մը իրաւաբանութեան հետեւելէ ետք, անցած եմ Գրականութեան Ֆաքիւլթէի փիլիսոփայութեան, հոգեբանութեան, ընկերաբանութեան բաժինը, ուրկէ չորս տարիէն վկայուած եւ 1951-ին առաջին անգամ գացած եմ Փարիզ, քիչ մը եւս խորանալու համար գեղարուեստի եւ մշակոյթի պատմութեան անյատակ հորին մէջ,- առանց անշուշտ խեղդուելու… հինգ տարի Էսաեան լիսէի մէջ, երկու տարի ալ Կեդրոնականի մէջ ուսուցչութիւն ըրած եմ, յաջողելով առաւելապէս հասցնել երիտասարդ բանաստեղծներ եւ գրողներ, քան թէ՝ ապագայի մեծ նուիրատուներ…»։ Խրախունի լոյս ընծայած է աւելի քան 25 հատորներ. Ունեցած է խմբագրական աշխոյժ գործունէութիւն եւ կատարած է թարգմանութիւններ։ Արեն կ՚ընթերցէ իր բանաստեղծութիւններէն «Մեսրոպատօն»ը։
Պոլսոյ «Մարմարա» օրաթերթի խմբագիր Ռոպէր Հատտէճեանի բառերով՝ «Ան ալ եղաւ Մեսրոպ Մաշտոցին իսկական աշակերտներէն մէկը եւ Մեսրոպին հանդէպ իր պարտքը վճարեց ստեղծելով Մեսրոպատօնը…»:
Թամար Տօնապետեան Գուզուեան
«Գիրքը մեր ընկերն է, իսկ հեքիաթը՝ մեր երեւակայութիւնը» (Վալանս)
«ԳԻՐՔԸ ՄԵՐ ԸՆԿԵՐՆ Է, ԻՍԿ ՀԵՔԻԱԹԸ՝ ՄԵՐ ԵՐԵՒԱԿԱՅՈՒԹԻՒՆԸ» ծրագիրի ծիրէն ներս, Համազգայինի Վալանսի «Լ. Շանթ» մասնաճիւղը, 30 Հոկտ. 2018-ի յետմիջօրէին, Հայ Մշակոյթի Տան մէջ կազմակերպեց Ներկայացում մը՝ «Պույ֊Պույ Մկնիկը» Դերենիկ Դեմիրճեանի համանուն հեքիաթի հիման վրայ։
Ձեռնարկը սկսաւ գիրքին ընթերցումով, Մարալ Հարպոյեանին եւ Բէկի Էքմանեանին կողմէ, որոնք մկնիկին օգնութեամբ եւ դերասանական շարժումներով փորձեցին երեխաներուն երեւակայական աշխարհը զարգացնել, հիմնական նպատակ ունենալով ընթերցանութեան քաջալերանքը նոր սերունդին մօտ։
Երեխաները շատ ուրախ եւ լուրջ մտիկ կ'ընէին եւ կը պատասխանէին ուսուցչուհիներուն հարցադրումներուն։
Անոնց ուրախութիւնը առաւել կրկնապատկուեցաւ, երբ իւրաքանչիւրին երեսին նկարուեցաւ Պույ-Պույ մկնիկին քթիկն ու բերանը։
Երեխաները միաժամանակ ծանօթացան նաեւ մկնիկին կիթառին եւ համտեսեցին կոկոսը։ 
Ապա տեղի ունեցաւ գծաշարժապատկերին ցուցադրութիւնը։
Երեխաներուն բարձր տրամադրութեան միացան երգն ու պարը եւ զուարճալի խաղերը։ 
Աւարտին, երեխաներուն բաժնուեցան Պույ-Պույ մկնիկին նկարն ու երգին բառերը։ 
Ապա փոքրիկ հիւրասիրութեամբ մը վերջ գտաւ սոյն ձեռնարկը։
Արենի Չոլաքեան եւ Սէրլի Եմէնճեան (Դաւիթեան դպրոցի աշակերտներ)
Հայրենի անուանի գեղանկարիչ Փարաւոն Միրզոյեանի գեղանկարներու անդրանիկ ներկայացում` Լիբանանի մէջ
Հայրենի անուանի գեղանկարիչ Փարաւոն Միրզոյեան իր պատկերներով առաջին անգամ ըլլալով ներկայացաւ լիբանանեան հասարակութեան:
Անոր ներկայացուցած 22 իւղաներկ եւ 13 փասթել գործերուն մէջ յատուկ տեղ կը գրաւէին բնանկարները, այլ խօսքով` անոր գեղանկարները կը կրէին Հայաստանի հաւաքական նկարագիրը:
Փարաւոն Միրզոյեանի ցուցահանդէսը տեղի ունեցաւ Չորեքշաբթի, 17 Փետրուար 2016-ի երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ` հովանաւորութեամբ Տըքուենիի քաղաքապետ Անթուան Շախթուրայի: 
Հանդիսութեան ներկայ էին Տըքուենիի քաղաքապետ Անթուան Շախթուրա, Հայաստանի Հանրապետութեան արտակարգ եւ լիազօր դեսպան Աշոտ Քոչարեան, Լիբանանի հայոց թեմի առաջնորդ Շահէ եպս. Փանոսեան, հայ կաթողիկէ համայնքի Պէյրութի թեմի օգնական եպիսկոպոս Գէորգ եպս. Ասատուրեան, Պուրճ Համուտի քաղաքապետ Անդրանիկ Մսըրլեան, ինչպէս նաեւ մեծ թիւով արուեստասէրներ:
Բարի գալուստի խօսքով հանդէս եկաւ Անժելա Տաղլեան:
Ան ներկայացնելով Փարաւոն Միրզոյեանը ըսաւ, թէ մեծ հռչակ վայելող արուեստագէտը արժանացած է հայկական եւ միջազգային բազմաթիւ մրցանակներու, ինչպէս նաեւ Հայաստանի Հանրապետութեան ժողովրդական նկարիչի կոչումին (2014-ին):
Միրզոյեան 2002-2014 վարած է Հայաստանի Ազգային պատկերասրահի տնօրէնի պաշտօնը, իսկ ներկայիս կը ղեկավարէ Երեւանի Խաչատուր Աբովեանի անուան հայկական պետական մանկավարժական համալսարանի կերպարուեստի ամպիոնը:
Համազգայինի «Քնար» պարախումբին կազմակերպութեամբ` միջդպրոցական պարի փառատօն (Լիբանան)
Կազմակերպութեամբ Համազգայինի «Քնար» պարախումբի վարչութեան, Կիրակի, 27 Մայիս 2018-ին, երեկոյեան ժամը 6-ին «Յովհաննէս Պօղոսեան» թատերասրահին մէջ տեղի ունեցաւ միջդպրոցական պարի փառատօն` մասնակցութեամբ լիբանանահայ վարժարաններու աշակերտութեան:
Բացման խօսքով հանդէս եկաւ «Քնար» պարախումբի վարչութեան անդամ Դալար Սալխանեանը, որ նշեց, թէ աւանդութիւն դարձած այդ ձեռնարկը կը կազմակերպուի իւրաքանչիւր տարի, համազգայինի կոչումին եւ առաքելութեան համաձայն` պահել, զարգացնել եւ տարածել հայ մշակոյթը:
Ան յայտնեց նաեւ, որ հայ պարը միշտ եղած է հայ ժողովուրդի կենցաղին եւ նկարագրին դրսեւորումը:
Ապա ընթացք առաւ ելոյթը, առաջին հերթին բեմ բարձրացաւ Անարատ յղութեան հայ քոյրերու Սրբոց Հռիփսիմեանց բարձրագոյն վարժարանի պարախումբը, որ պարեց Անուշ եւ Ինկայի «Հայ, հայ» երգին կշռոյթով, որմէ ետք Հայ աւետարանական Շամլեան-Թաթիկեան երկրորդական վարժարանի աշակերտները ներկայացուցին «Փափուրի» պարը:
Թատրոնի միջազգային օրուան հանդիսաւոր նշում (Լիբանան)
Թատրոնի միջազգային օրուան նուիրուած կեդրոնական ձեռնարկը տեղի ունեցաւ երկուշաբթի, 27 մարտին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ` հովանաւորութեամբ Լիբանանի մէջ Հայաստանի դեսպան Սամուէլ Մկրտչեանի եւ կազմակերպութեամբ Համազգայինի «Գասպար Իփէկեան» թատերախումբի վարչութեան:
Բեմադրիչներով, դերասաններով եւ թատերասէրներով լեցուն սրահին մէջ ձեռնարկին բացման խօսքը արտասանեց Համազգայինի «Գասպար Իփէկեան» թատերախումբի վարչութեան անդամ Մարալ Մխսեան:
Ան նկատել տուաւ, որ լիբանանահայ կեանքին մէջ հաւանաբար առաջին անգամն ըլլալով կը նշուի Թատրոնի միջազգային օրը եւ այս նշումը ինքնանպատակ բնոյթ չունի:
«Թատրոնը, մանաւանդ լիբանանահայ թատրոնը, կը դիմագրաւէ բաւական լուրջ դժուարութիւններ, եւ այս նշումը առիթ մը պիտի ըլլայ գնահատանքի եւ երախտագիտութեան արժեւորման կողքին` քննարկելու լիբանանահայ թատրոնը յուզող խնդիրները, հարցերը եւ հասնելու որոշ եզրակացութիւններու», հաստատեց Մ. Մխսեան:
Ան նաեւ շնորհակալական խօսք ուղղեց բոլոր անոնց, որոնք սատարեցին ձեռնարկի յաջողութեան:
Համազգայինի «Գասպար Իփէկեան» թատերախումբի վարչութեան խօսքը ուղղեց Խաչիկ Տէտէեան: Ան նկատել տուաւ, որ Թատրոնի միջազգային օրուան առիթով լիբանանահայ գաղութի թատերասէրները անխտիր համախմբուած են` իրենց յարգանքի տուրքը մատուցելու եւ խոնարհելու անցեալի ու ներկայի բոլոր երախտաւորներուն առջեւ, որոնք հաւատացին հայ թատրոնին, իրենց լուման բերին մեր մշակոյթին` թատրոնի ճամբով, եւ որոնց վաստակին, նուիրումին եւ ծառայութեան շնորհիւ հայ մշակոյթը կը գոյատեւէ` շեշտելով, որ հայ թատրոնը գոյութիւն ունէր 2000 տարի առաջ եւ անոր անցած երկար ճամբան հպարտութիւն կը ներշնչէ, որովհետեւ ան գոյատեւած է ի գին բազում զոհողութիւններու, շնորհիւ հաւատքի ու տեսիլքի` դաժան պայմաններուն դիմաց:
«Թատրոնը դպրոց է, պարտադիր դպրոց կոփելու, կրթելու, ազնուացնելու, բարձրացնելու, դաստիարակելու, գեղարուեստական ճաշակ տալու:
Թատրոնը հաւաքական աշխատանքի եւ նուիրումի արգասիքն է:
Թատրոնը ինքնանպատակ արուեստ չէ, այլ` ժողովուրդին ոգի ներշնչող ազդակ», հաստատեց Տէտէեան` կոչ ուղղելով վերանորոգելու ուխտն ու հաւատքը թատրոնին ճամբով ծառայելու հայ ժողովուրդին ու մշակոյթին:
Կնոջ նուիրուած տօները (Սուրիա)
Կանանց միջազգային օրը կը նշէ կնոջ լիարժէք մասնակցութեան իրաւունքը զանազան բնագաւառներու մէջ, սկսեալ քաղաքականէն մինչեւ մշակութային։
Չորեքշաբթի 15 Մարտ 2023-ի առաւօտուն, համազգայինի Աւետիս Ահարոնեան մասնաճիւղը, Ազգ. Փոխանորդարանի դահլիճէն ներս, որպէս դասախօս հիւրընկալեց Արաբ Մշակոյթի Կեդրոնի տնօրէնուհի տիկ. Ֆայիզա Ալգատրի։
Վարչութեան անդամ Յարութ Մատարճեան, առ ի ծանօթացում, ներկայացուց հիւրին կենսագրականը։
Դասախօսութեան բնաբանն էր Մարտ ամսուան ընթացքին, կնոջ նուիրուած տօները։ 
Ալգատրի, նշեց որ արուեստի ու մշակոյթի մէջ միշտ առկայ եղած է կնոջ դերակատարութիւնը, ան անդրադարձաւ նաեւ հայ կնոջ ձգած շնորհալից դրոշմին Սուրիոյ հայրենիքի նկատմամբ ու շեշտեց անոր նշանակալից դերը պատմութեան հոլովոյթէն ներս, մանաւանդ` դժուարին պայմաններուն, ներկաները օգտաշատ մէջբերումներ կատարեցին։
Աւարտին Շրջանային վարչութեան անդամ Ռիթա Տէր Սարգիսեան շնորհակալութիւն յայտնեց, իսկ վարչութիւնը երախտիք՝ նուէրով շնորհաւորեց իր տօնը։
Ապա տեղի ունեցաւ հիւրասիրութիւն:
Հիւսիսային Ամերիկայի Միջշրջանային Գ. ժողով
Համազգային հայ կրթական եւ մշակութային միութեան Կեդրոնական վարչութեան հրաւէրով, 7-8 Մարտ 2015-ին, Պոսթընի «Հայրենիք» շէնքին մէջ տեղի ունեցաւ Հիւսիսային Ամերիկայի Միջշրջանային Գ. ժողովը` մասնակցութեամբ Միացեալ Նահանգներու Արեւելեան, Արեւմտեան եւ Քանատայի Շրջանային վարչութիւններու կազմերուն եւ Կեդրոնական Վարչութեան անդամներուն:
Ժողովին մասնակիցները կու գային Լոս Անճելըսէն, Ուաշինկթընէն, Նիւ Եորքէն, Նիւ Ճըրզիէն, Ֆիլատելֆիայէն, Պոսթընէն, Թորոնթոյէն եւ Մոնրէալէն:
Եռակողմանի ժողովի օրակարգին մաս կը կազմէին երեք շրջաններուն միջեւ համագործակցութեան, յայտագիրներու փոխանակման, եռակողմանի աշխատանոցային հաւաքի, երիտասարդական խորհրդաժողովի եւ ներգրաւման հարցերը, 2015-ի Ուսանողական հաւաքը եւ միութենական այլ հասարակաց խնդիրներ:
2014-2018 քառամեակի եռակողմանի այս Գ. ժողովը յանգեցաւ գործնական եզրակացութիւններու: Երեք Շրջանային վարչութիւնները համագործակցութեան յանձնառութեամբ ճշդեցին յառաջիկայ երկու տարուան միացեալ գործունէութեան հանգրուանները եւ յաջորդական ժողովներու թուականները:
ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ ՄԻՈՒԹԵԱՆ ԿԵԴՐՈՆԱԿԱՆ ՎԱՐՉՈՒԹԻՒՆ
Հարցազրոյց Համազգայինի Կեդրոնական Վարչութեան ատենապետ Դոկտ. Մկրտիչ Մկրտիչեանի հետ
Վերջին ամիսներուն հայկական իրականութեան մէջ բաւական աչքառու կերպով լուսարձակները իրենց վրայ հրաւիրեցին Համազգայինի Կեդրոնական վարչութեան նախաձեռնութեամբ կատարուած տարբեր տեսակի նախաձեռնութիւնները, որոնք հիմնականին մէջ կը կրէին կրթական բնոյթ եւ հայ նոր սերունդ ու հայկական կառոյցներուն մէջ գործելու կոչուած ատակ մարդուժի պատրաստութեան առաջադրանք:
Այս բոլորին մասին մանրամասն տեղեկութիւններ ունենալու նպատակով «Ազդակ» հարցազրոյց մը կատարեց Համազգայինի Կեդրոնական վարչութեան ատենապետ դոկտ. Մկրտիչ Մկրտիչեանի հետ, որ անդրադարձաւ այն երեւոյթին, թէ Համազգայինի հիմնական բնագաւառներէն մէկը կրթականը ըլլալով, միշտ ալ այդ ուղղութեամբ նոր նախաձեռնութիւններ կատարելու հետեւողական աշխատանք կը տարուի` թիրախ ունենալով տարբեր սերունդներ:
Զրոյցի առանցք հանդիսացան նաեւ «Բագին»-ը, «Արդի հայերէնի հիմնախնդիրներ» վերնագիրը կրող գիտաժողովը, «Լալան ու Արան» ծրագիրը, ինչպէս նաեւ` տարբեր աշխատանքներ:
Հարցազրոյց
Հարցում ­ Ինչպէ՞ս յղացաք այս գաղափարը։
Ի՞նչ բան մղեց ձեզի այս քայլին։ 
Արին Գալուստեան.­ Հաղորդակցութեան արդիական գործիքները կլանած են ոչ միայն մեծերը, այլ նաեւ մանաւանդ` մանուկները։
Թէեւ մանկավարժներ կը յայտնեն, որ փոքրերուն մօտ գործիքներուն կապուածութիւնը կրնայ մոլութեան հասնիլ, սակայն միեւնոյն ժամանակ անոնք կը փնտռեն զանազան ելքեր, որպէսզի փոքրերը առնուազն հետաքրքրական եւ օգտակար ձեւով կարենան գործածել այդ գործիքները, անոնցմէ դասեր քաղեն եւ գործիքի օգտագործումը կարենան ծառայեցնել իրենց համար պիտանի գիտելիքներու իւրացման։ 
Սփիւռքի մէջ հայ մանուկներու մեծամասնութիւնը կը յաճախէ օտար վարժարաններ. նոյնիսկ մանուկներու յատուկ համակարգիչներու եւ արդի հաղորդակցական գործիքներու ժամանցի խաղերը օտար լեզուներով են, որով հայերէնը կը վտանգուի իբրեւ գործածական լեզու։
Ուրեմն անհրաժեշտութիւն կը դառնայ հայերէնի ուսուցման համար արդի գործիքները օգտագործող միջոցներու ստեղծումը։
Այս նպատակով էր, որ Համազգայինը որոշեց նախաձեռնել այս աշխատանքին։
Կազմուեցաւ խմբակ մը հետեւեալ կազմով. ծրագրի ընդհանուր պատասխանատու՝ Արին Գալուստեան, մանկավարժական խորհրդատու՝ Թալին Եահնիյեան, կրաֆիքի, գեղանկարումի (Illustration) եւ տիզայնի պատասխանատու՝ Նայիրի Ալեքսանտրեան, համակարգչային ծրագրերու պատասխանատու՝ Սերուժ Պաղտասարեան, առոգանութեան խորհրդատու՝ Հերա Նաճարեան։
Նշենք, որ դրամահաւաքի աշխատանքին համար պատրաստուեցաւ տեսերիզ մը, որուն նկարահանման աշխատանքը կատարեց Հրայր Գալեմքերեանը։
Խաղին ձայները կը պատկանին Կարի Քանըր Հարպոյեանին, Մեղեդի Տէր Յարութիւնեանին եւ Ճորճ Տեմիրճեանին։
Կ՛ուզեմ աւելցնել, որ այս խմբակին առաջին փորձառութիւնն էր նախ միասին աշխատիլ եւ ապա հրապարակել այս խաղը, որուն արդիւնքը այսօր կը հրամցնենք մեր սիրելի փոքրիկներուն։
Հարցում.­ Ի՞նչ նպատակ կը հետապնդէ այս խաղը եւ ինչո՞ւ «գոյներու աշխարհ»։
 Արին.­ Այս ծրագիրը կը միտի ստեղծել հայերէնով արտայայտուող մանկական դաստիարակչական խաղեր iPad, iPod, iPhone եւ Android գործիքներուն համար։ 3 եւ ատկէ վեր տարիքը ունեցող փոքրիկը խաղի ընդմէջէն պիտի սորվի հայերէն լեզու՝ արեւելահայերէն եւ արեւմտահայերէն (Մեսրոպեան ուղղագրութեամբ)։
Թալին Եահնիյեան.­ Գոյներու ուսուցումը կարեւոր հանգրուան մըն է երեխային կազմաւորման շրջանին։
18 ամսական երեխան կրնայ զատորոշել երանգները։
Սակայն 3 կամ 4 տարեկանին է, որ ան պիտի գիտակցի թէ բոլոր գոյները ունին անուններ։ Երեխան այս գոյները պիտի ճանչնայ իր մայրենի լեզուով՝ հայերէնով։
3 տարեկանին ան պիտի ճանչնայ նախնական գոյները եւ 4 տարեկանէն սկսեալ՝ աւելի բարդ գոյները (օրինակ մանուշակագոյնը)։
Այս խաղերը կը զարգացնեն երեխային յիշողութիւնը, տրամաբանութիւնը, ինքնուրոյն մտածողութիւնը, լեզուական կարողութիւնները, ժամանակի գիտակցութիւնը, ինչպէս նաեւ երեւակայութիւնն ու գեղեցիկի ճաշակը։
Խաղերը երեխային մէջ կ'արթնցնեն մայրենի լեզուին նկատմամբ՝ սէր, հետաքրքրասիրութիւն եւ հետազօտելու ու փնտռելու ցանկութիւն։
Երեխան պիտի դիտէ, լսէ, մտածէ, զանազանէ եւ կապակցէ։
Հարցում.­ Այս խաղերը ի՞նչով կը տարբերին շուկայի վրայ գոյութիւն ունեցող այլ խաղերէ։
Նայիրի Ալեքսանտրեան.­ Այս խաղերուն վրայ հայկական շեշտ դնելու համար որոշեցինք ստեղծել հայ կերպարներ՝ Լալան ու Արան։
Անունները ընտրուեցան այնպէս, որ գրեթէ միակերպ հնչուին արեւելահայու եւ արեւմտահայու կողմէ, ըլլան այժմէական եւ երաժշտական։
Կերպարները 4-5 տարեկան են։ Հետաքրքրասէր, չարաճճի եւ արթնամիտ, երբեմն՝ թափթփած։
Ընկեր կ'ըլլան խաղացողին եւ միասին կ'երթան գոյներու աշխարհ այցելութեան։ Անոնք ուղղութիւն կու տան եւ մասամբ կ'օգնեն իրենց խաղընկերոջ։
Թալին.­ Խաղերու պատրաստութեան ժամանակ դիմեցինք նաեւ երեխաներու օգնութեան։
Երեխաները ընտրեցին տիպարները, կեանք տուին անոնց իրենց ձայներով, եւ խաղերու պատրաստութեան շրջանին փորձարկեցին խաղերը եւ երբեմն ալ տուին իրենց կարծիքը։
Սերուժ Պաղտասարեան.­ Երեխան 10 գոյներէն մէկը կ'ընտրէ, ապա իւրաքանչիւր գոյնին համար ան կ՛ունենայ 4 խաղ, այսինքն ընդհանուրին մէջ կրնայ խաղալ 40 խաղ։
Հարցում.­ Փոքրիկը ինչպէ՞ս պիտի սորվի խաղալ։
Ուղղութիւններ պիտի տրուի՞ն։
Հերա Նաճարեան.­ Խաղերուն օրէնքները եւ ընթացքը կը ներկայացուին Լալայի ու Արայի բերանացի բացատրութիւններով։
Ճիշդ կամ սխալ ընելու պարագային երեխան գնահատական կը ստանայ։
Սկիզբը կը մտածէինք, որ ձայնագրութիւնները աւելի հեզասահ եւ արագ կատարելու համար ընտրենք մեծերու ձայներ, սակայն աւելի ուշ անդրադարձանք, որ մանուկը աւելի ուրախ պիտի ըլլայ, եթէ իրեն համատարիք խաղընկեր մը ուղղութիւններ տայ։ 
Այս մէկը աշխատանքը դանդաղեցուց, քանի որ դժուար եղաւ գտնել փոքրիկներու ճիշդ հնչող ձայներ։ Կը կարծեմ, որ նման դժուաութիւն մը շրջանցելու համար կարեւոր է փոքր տարիքէն երեխային մօտ զարգացնել խօսելու եւ լսելու կարողութիւնները, գիրքերու ընթերցանութեամբ։
Հարցում. Ինչպէ՞ս ընտրած էք խաղերը եւ կը հաւատաք, որ զանազան կարողութիւններու տէր փոքրիկները պիտի շրջանցեն լեզուական դժուարութիւնները եւ պիտի կարենան հետեւիլ խաղին։ 
Թալին.­ Խաղերը այլազան են։
Փորձելով, երեխան պիտի շրջանցէ զանազան դժուարութիւնները, պիտի կարենայ հետեւիլ խաղին ու յարգել զանազան հանգրուաններն ու օրէնքները։
Կարգ մը գոյներ, օրինակ կարմիրի պարագային, խաղերը աւելի դիւրին են, սակայն հոն ալ երեխային կը հրամցուի հարուստ բառամթերք, որովհետեւ համոզուած եմ, ինչ որ խաղով կը տրուի երեխային ան կ՛ընդունի մեծ հաճոյքով եւ շատ արագ կ՛իւրացնէ։
Հարցում.­ Ինչպէ՞ս կրցաք հայթայթել խաղերու պատրաստութեան պիւտճէն։
Արին.­ Այս խաղերու պիւտճէն ապահովելու համար դիմեցինք առցանց ժողովրդային դրամահաւաքի եւ ուրախ ենք յայտարարելու, որ Kickstarter ծրագրով կարողացանք ամբողջացնել նախատեսուած գումարը։ Առ այդ՝ որոշեցինք առաջին 6 ամսուան համար խաղը անվճար տրամադրել մեր սիրելի փոքրիկներուն։
Հարցում. ­ Ի՞նչպէս կարելի է ունենալ խաղը։
Սերուժ.­ iOS եւ Android գործիքներու վրայ այժմ դիւրութեամբ կարելի է ներբեռնել (download) խաղը, App Store­էն եւ Google Play­էն։ Մօտ օրէն խաղը թարմացնելով (update) պիտի հրապարակուի նաեւ արեւելահայերէն տարբերակը։
Հարցում.­ Ինչպէ՞ս պիտի կատարէք քարոզչական աշխատանքը, որպէսզի աշխարհացրիւ հայ մանուկները տեղեկանան եւ կարենան օգտուիլ այս նախաձեռնութենէն։
Արին.­ Խաղին ծանուցողական եւ քարոզչական աշխատանքը կատարելու համար ունինք Ֆէյսպուքի էջ մը՝ Lalan ou Aran, որ արդէն ունի շուրջ 2000 հետեւորդներ։
Պատրաստուած է նաեւ կայքէջ մը՝ http://www.lalanouaran.com/, ուր կարելի է գտնել այս ծրագրին յատուկ տեղեկութիւններ։
Պիտի փորձենք զանազան յայտարարութիւններով տարածել լուրը։
Կը հաւատանք, որ մեր փոքրիկները իրենք եւս պիտի նպաստեն մեր քարոզչութեան, մէկը միւսին տեղեկացնելով։
Եթէ փոքրիկները սիրեն եւ հաճոյքով խաղան, այդ պիտի նշանակէ թէ մենք հասած ենք մեր նպատակին։
Հայրենի բեմադրիչ Արտաւազդ Փելեշեանի շարժապատկերի արուեստի ծանօթացում (Լիբանան)
«Բագին» գրական հանդէսին կազմակերպած ընթերցման հանդիպումներու շրջագիծին մէջ, Չորեքշաբթի, 10 Օգոստոս 2011-ի երեկոյեան ժամը 7:00-ին, «Բագին»ի խմբագրատան մէջ տեղի ունեցաւ հայրենի բեմադրիչ Արտաւազդ Փելեշեանի շարժապատկերի արուեստի ծանօթացում:
Նիւթը ներկայացուց Յակոբ Տէր Ղուկասեան:
Բարի գալուստի խօսքը արտասանեց «Բագին» գրական հանդէսի փոխխմբագիր Սեդա Գրիգորեան:
Ան նկատել տուաւ, որ նիւթին ընտրութիւնը կատարած է «Բագին»ի խմբագրական կազմի անդամ, բեմադրիչ, շարժապատկերային արուեստի մասնագէտ Յակոբ Տէր Ղուկասեան:
Գրիգորեան նաեւ ներկայացուց բանախօսին կենսագրական ամփոփ տեղեկութիւնները:
Յակոբ Տէր Ղուկասեան իր խօսքին սկիզբը անդրադարձաւ շարժապատկերի պատրաստութեան հանգրուաններուն:
Ապա ներկայացուց Արտաւազդ Փելեշեանի կենսագրութիւնը եւ գործունէութեան հանգրուանները:
Ան յայտնեց, որ երիտասարդ տարիքին Փելեշեան աշխատած է գործարանի մը մէջ:
Ան միշտ հետաքրքրուած է շարժապատկերով. սկզբնական շրջանին եղած է ճարտարարուեստի բաժինի գծագրիչ` աւելի ուշ դառնալով թեքնիք շինարար:
Տէր Ղուկասեան շեշտեց, որ գործարանին մէջ աշխատելու ժամանակաշրջանը շատ կարեւոր հանգրուան մը եղած է Փելեշեանի կեանքին մէջ, որովհետեւ իր հետեւանքները ունեցած է բեմադրութեան աշխատանքներուն մէջ:
Տէր Ղուկասեան նաեւ յայտնեց, որ Փելեշեանի ժապաւէնները եղած են թախծոտ, եւ ան օգտագործած է սեւ-ճերմակ ժապաւէնը` աւելցնելով, որ ան ընդհանրապէս ներկայացուցած է կարճ ժապաւէններ, որոնք բոլորն ալ եղած են անխօս, սակայն ունին իրենց նիւթը եւ ներկայացուած են երաժշտութեան ընկերակցութեամբ:
Յակոբ Տէր Ղուկասեան նկատել տուաւ, որ Փելեշեան արխիւ կը գործածէ իր ժապաւէններուն պատրաստութեան ժամանակ, եւ անոնց կը միացնէ իր պատրաստած տեսարանները:
Ան միշտ նախընտրած է եւ ներկայացուցած բնութիւնը, քան` մարդիկը:
Միջազգային գետնի վրայ, Փելեշեան շատ իւրայատուկ դպրոց մըն է շարժապատկերի աշխարհին մէջ: Ան իր նմանը չէ ունեցած:
Ան վաւերագրական ժապաւէններու յատուկ դպրոց մըն է եւ կարելի չէ բացատրել իր տեղը 7-րդ արուեստի աշխարհին մէջ:
Դասախօսութեան աւարտին ցուցադրուեցաւ Փելեշեանի կարճամեթրաժ շարժապատկերներէն փունջ մը, ինչպէս` «Մենք», «Մեր դարը», «Տարուան եղանակները»:
Հայ դասական երաժիշտներու նուիրուած երեկոյ (Գանատա)
20 Օգոստոս 2019-ին, Մոնթրէալի Սբ. Յակոբ եկեղեցւոյ մէջ, տեղի ունեցաւ հայ դասական երաժիշտներու նուիրուած երեկոյ մը «Espace de rencontre avec Aznavour et l'Arménie» խորագրով, մասնակցութեամբ «Quator Rhapsodie» քառեակին։
Սոյն նախաձեռնութիւնը կազմակերպուած էր «Concerts Ahuntsic en Fugue» (CAF)ի եւ Համազգայինի կողմէ։
Ձեռնարկի բացումին, Համազգայինի ատենապետուհին, ընդունելով CAF-ի շնորհակալական ծաղկեփունջը, իր կարգին յատուկ շնորհակալութիւն յայտնեց կազմակերպիչ յանձնախումբին իրենց որոշումին համար, որով այս տարուան համերգներէն երկուքը նուիրած էին հայկական մշակոյթին։
Ներկաները, որոնք մեծ մասամբ օտարներ էին, մեծ հիացմունքով վայելեցին Կոմիտասի, Խաչատուրեանի, Պապաջանեանի եւ Ազնաւուրի երաժշտութիւնը։
Ձեռնարկէն առաջ, անոնք առիթը ունեցան ծանօթանալու Մոնթրէալի Հայ Կեդրոնի մէջ գործող բոլոր կազմակերպութիւններու գործունէութեան։
Ահարոնեան սրահին մէջ, Հայ Կեդրոնի անունով բարի եկաքի խօսքը փոխանցեց Մ.Փ. կոմիտէէն Ռուբէն Աշքարեանը, ապա մէկ առ մէկ հրաւիրեց միութիւններու ներկայացուցիչները, ՀՕՄ-էն՝ Անի Թաշճեանը, Համազգայինէն՝ Ռոզմարի Սահակեանը, ՀՄԸՄ-էն՝ Եղբ. Լեւոն Արապեանը, Հորիզոն Շաբաթաթերթէն՝ Կորիւն Գոյունեանը, Տարեցներու միութենէն՝ Շուշան Փիլիկեանը, որոնք սահիկներու օգնութեամբ ներկայացուցին իրենց միութիւններու նպատակն ու գործունէութիւնը։
Ներկաները ապա շրջեցան Հայ Կեդրոնի գրասենեակները, աւելի մօտէն ծանօթանալու մեր «Փոքրիկ Հայաստան»ին։
Ձեռնարկէն ետք տեղի ունեցաւ սուրճի հիւրասիրութիւն, կազմակերպութեամբ Հայ Կեդրոնի Տնօրէնութեան։ 
Պոլսահայ երգչուհի Սիպիլի երգահանդէսը (Լիբանան)
Համազգայինի Լիբանանի Շրջանային վարչութեան հրաւէրով Ուրբաթ, 4 Նոյեմբեր 2016-ին, Տըպպայէի «Էմիլ Լահուտ» սրահին մէջ տեղի ունեցաւ պոլսահայ երգչուհի Սիպիլի երգահանդէսը, որուն իրենց մասնակցութիւնը բերին Համազգայինի «Կարկաչ» մանկապատանեկան երգչախումբը եւ «Գայեանէ» պարի դպրոցի սաները:
Ողջոյնի խօսքով հանդէս եկաւ Թամար Սնապեան-Սուրճեան, որ հաստատեց, թէ Համազգայինի Շրջանային վարչութեան կազմակերպած ձեռնարկը իւրայատուկ է անով, որ տասնամեակներ ետք մշակութային գեղեցիկ օղակ մը կը կազմէ Պոլսոյ հետ: 
«Երբեմնի Պոլիսը, որ ժառանգուած է մեզի հարուստ մշակոյթով, անքակտելի մասնիկն է մեր հաւաքական յիշողութեան», ըսաւ ան, ապա յայտնեց, թէ Սիպիլ իր իւրայատուկ ձայնի դիւթիչ թրթռացումներուն հմայիչ դրոշմը պիտի դնէ իւրաքանչիւրի սրտին մէջ:
Թամար Սնապեան-Սուրճեան դիտել տուաւ, որ Սիպիլի ընտրեալ երգերուն խօսքերը կը պատկանին արեւմտահայ եւ արեւելահայ մեծանուն հայ գրական դէմքերու, որոնց կողքին կան նաեւ ժամանակակից հեղինակներ, իսկ երաժշտական մշակումներուն եւ յօրինումներուն մէջ ալ մեծ դեր ունին երիտասարդ երաժիշտները:
Խօսքի աւարտին ան շնորհակալութիւն յայտնեց «Գայեանէ» պարի դպրոցի ղեկավարներ Կարէն եւ Ժաքլին Մակինեաններուն, «Կարկաչ» մանկապատանեկան երգչախումբի ղեկավար մայեսթրօ Զաքար Քէշիշեանին, ինչպէս նաեւ ԳՈՀԱՐ-ի ընտանիքին, տէր եւ տիկին Սէմ Պալճեաններուն, Հայկական երեսփոխանական գրասենեակին եւ Համազգայինի «Վահէ Սէթեան» հրատարակչատան տնօրէնութեան, որոնք ճիգ չեն խնայած ձեռնարկի յաջողութեան համար:
Սիպիլ ողջունեց ներկաները եւ ըսաւ. «Յուզումով սպասած եմ ձեզի հետ հանդիպելու այս պահուն:
Մենք` հայերս, ինչքան ալ ցրուած ըլլանք աշխարհով մէկ, մեր սրտերը մէկ են մեր մշակոյթով, մեր հիասքանչ մայրենի լեզուով եւ մեր արեան կապով»:
Պոլսահայ երգչուհի Սիպիլ գերեց Լոս Անճելըսահայութիւնը
Կիրակի, 22 Հոկտեմբեր 2017-ին, Լոս Անճելըսի «Ուիլշըր Իպէլ» ընդարձակ թատերասրահը 90 տոկոսով լեցուն էր որակաւոր հայ եւ ոչ-հայ արուեստասէրներով, որոնք հոն ժամանած էին լսելու համար հռչակաւոր զոյգը՝ պոլսահայ երգչուհի Սիպիլը եւ հայազգի երգիչ Անտրէն։
Ձեռնարկը կազմակերպուած էր Համազգայինի եւ Պոլսահայ միութեան միացեալ ճիգերով:
Ողջոյնի խօսքով հանդէս եկան համերգի կազմակերպիչ յանձնախումբի ատենապետ, Պոլսահայ միութեան անդամ Նուրհան Իշխանեան եւ նոյն յանձնախումբի անդամուհի, Համազգայիի Արեւմտեան Ամերիկայի ներկայացուցիչ Վիլմա Գույումճեան, որոնք իրենց ուրախութիւնը յայտնեցին սոյն իւրայատուկ համերգին համար՝ նշելով, որ Սիպիլը եւ Անտրէն կը ներկայացնեն բանաստեղծական շունչով գրուած երգեր:
Պոլսահայ երաժշտասէրներուն կողմէ անհամբերութեամբ սպասուած ձեռնարկ մըն էր այս մէկը։
Սրահին մէջ ստեղծուած էր ջերմեռանդ մթնոլորտ։
Սիպիլ ընտրած էր ճոխ երգացանկ մը. ծրագիրին գործադրութիւնը տեւեց աւելի քան երկու ժամ։
Ան իր զուլալ ձայնով դիւթեց ներկաները եւ այսպիսով ինքնաբերաբար վերահաստատեց նաեւ պոլսահայ եւ տարբեր համայնքներու կողմէ բաժնուած արժէքները։
Համերգը իր կատարողական բարձր արուեստով անկրկնելի նուէր մըն էր հայ երաժշտասէր հանրութեան:
ՊԱՇՏՕՆԵԱՅԻ ԿԱՐԻՔ
Համազգային հայ կրթական եւ մշակութային միութիւնը կարիքը ունի օգնական ծրագրաւորումի պատասխանատուի (ասիսթընթ փրոճեքթ մենէյճըր) մը՝ մշակութային առցանց ծրագիրի մը համար, որուն նպատակն է արուեստի, մշակոյթի եւ իրագործումներու ճամբով կապ ստեղծել հայերու միջեւ։
Պաշտօնեան պիտի աշխատի կիսաժամ դրութեամբ։ Անոր պատասխանատուութեան եւ պարտականութեան ծիրը կ՚ընդգրկէ խմբագրական, վարչական եւ ուսումնասիրական աշխատանքներ, ինչպէս նաեւ համացանցի վրայ ընկերային հաղորդակցութեան ցանցերու (սոշըլ միտիա) կանոնաւոր հսկողութիւն՝ նախապէս ճշդուած ժամանակացոյցով։
Թեկնածուները պարտին ունենալ պսակաւոր արուեստից վկայական՝ արուեստներու, լրագրութեան, գրականութեան, անգլերէն լեզուի կամ հաղորդակցութեան բնագաւառներուն մէջ։
Անոնք պէտք է ծանօթ ըլլան հայ մշակոյթին եւ վարժ՝ համացանցի վրայ ընկերային հաղորդակցութեան ցանցերու գործածութեան։
Անգլերէնին գերազանց տիրապետումը, հայերէնի գիտութիւնը, խմբագրելու եւ գրելու կարողութիւնները անհրաժեշտ են։
Հետաքրքրուողները կրնան իրենց ինքնակենսագրութիւնը (Սի․ Վի․) ուղարկել հետեւեալ հասցէին․ Central@Hamazkayin.com
ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ ՄԻՈՒԹԵԱՆ ԿԵԴՐՈՆԱԿԱՆ ՎԱՐՉՈՒԹԻՒՆ
Իհապ Ժամալի եւ Լիանա Յարութիւնեանի երաժշտական երեկոն (Լիբանան)
Հովանաւորութեամբ մշակոյթի նախարար Ղաթթաս Խուրիի, կազմակերպութեամբ Լիբանանի մէջ Հայաստանի Հանրապետութեան դեսպանատան եւ գործակցութեամբ Համազգայինի Լիբանանի Շրջանային վարչութեան, Լիբանանի մէջ ֆրանսախօսութեան ամսուան նուիրուած ձեռնարկներու ծիրին մէջ, Հինգշաբթի, 30 Մարտ 2017-ին, երեկոյեան ժամը 8:30-ին, «Սեն Ժոզեֆ» համալսարանի «Փիեռ Ապու Խաթեր» սրահին մէջ տեղի ունեցաւ երաժշտական երեկոյ` կատարողութեամբ Իհապ Ժամալի (ջութակ) եւ ընկերակցութեամբ Լիանա Յարութիւնեանի (դաշնակ):
Իհապ Ժամալ ծնած է Պէյրութ: Վեց տարեկանէն սկսած է ջութակ նուագել:
Յաճախած է Լիբանանի պետական բարձրագոյն երաժշտանոց, ուր սկզբնական շրջանին աշակերտած է Անթուան Խալիֆէին, իսկ 2011-էն ետք` Արթիւր Տէր Յովհաննիսեանի: 
Այժմ կ՛ուսանի Երեւանի Կոմիտասի անուան պետական բարձրագոյն երաժշտանոցին մէջ, ուր կը պատրաստէ իր մագիստրոսական թեզը:
2010-ին մասնակցած է «Մարկօ Պապիկեան» մրցանքին` խլելով առաջին մրցանակը: 
2015-ին Գիւմրիի մէջ տեղի ունեցած «Միջազգային վերածնունդ մրցանք»-ին գրաւած է առաջին դիրքը:
Նոյն տարին ան երրորդ դիրքի արժանացած է Հրաչ Վոկտնայեան ջութակի միջազգային մրցանքին:
Իհապ Ժամալ մաս կը կազմէ «Դիւան Արեւմուտք-Արեւելք» նուագախումբին, որոնք ելոյթներ ունեցած են զանազան երկիրներու մէջ:
Լիանա Յարութիւնեան ծնած է Երեւան: Սկսած է նուագել վեց տարեկանին:
Աւարտած է Երեւանի Կոմիտասի անուան պետական բարձրագոյն երաժշտանոցը:
Ան համերգներ տուած է Երեւանի եւ Ռուսիոյ մէջ` ընկերակցութեամբ սենեկային նուագախումբերու:
Նուագակցած է հանրածանօթ հայ եւ ռուս մենակատարներու:
Ներկայիս կը դասաւանդէ Լիբանանի պետական բարձրագոյն երաժշտանոցին մէջ:
Հաւաքական ցուցահանդէս` տասնեօթը արուեստագէտներու (Լիբանան)
Երեքշաբթի, 20 Դեկտեմբեր 2016-ին, երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ 17 գեղանկարիչ եւ քանդակագործ արուեստագէտներու հաւաքական ցուցահանդէսի մը բացումը: 
Ցուցահանդէսին ներկայ էր Լիբանանի մէջ Հայաստանի արտակարգ եւ լիազօր դեսպան Սամուէլ Մկրտչեան:
Բացման խօսքը կատարեց Համազգայինի «Վահէ Սէթեան» հրատարակչատան եւ ցուցասրահի տնօրէն Յակոբ Հաւաթեան: Ան ողջունելէ ետք դեսպանն ու ներկաները ըսաւ, թէ տարի մը եւս կը փակենք Համազգայինի հրատարակչական գրատարածման եւ «Լիւսի Թիւթիւնճեան» ցուցասրահի հաւաքական ցուցահանդէսով:
Ան շարունակեց, թէ այս տարի այդքան ալ դիւրին տարի մը չէր, սակայն Համազգայինի առաքելութիւնը անխափան շարունակելու համար, ի գին ամէն ինչի, ամէն միջոցի դիմուեցաւ:
Առ այդ, ան երախտագիտութեան խօսք ուղղեց Համազգայինի բարեկամներուն եւ բարերարներուն, որոնք սատար հանդիսացան Համազգայինի գրատարածին եւ ցուցասրահին:
Աւանդական դարձած ցուցահանդէսին անդրադառնալով` Հաւաթեան ըսաւ, թէ այս ցուցահանդէսը կու գայ ոչ թէ փակելու տարին, այլ մաղթելու, որ Նոր տարին դառնայ բարեբեր, առողջութեամբ եւ յաջողութեամբ լի տարի մը, անձնական եւ հաւաքական կեանքին մէջ:
Հաւաթեան շնորհակալական յատուկ խօսք ուղղեց դեսպան Մկրտչեանին, որ միշտ կը քաջալերէ Համազգայինի ձեռնարկները եւ դարձած է տնեցի եւ ոչ թէ հիւր:
Ան շարունակեց, թէ դեսպան Մկրտչեան անգամ մը եւս եկաւ վկայելու, որ այս հաստատութիւնը կը փորձէ Հայաստան-սփիւռք մշակութային եւ գրական կապերուն տալ համապարփակ որակ եւ տարողութիւն:
Յակոբ Հաւաթեան խօսքը փոխանցեց տեղացի արուեստագէտ Մանսուր Հապրին, որ ցուցասրահին հիմնադրութենէն ի վեր իր մասնակցութիւնը բերած է ցուցահանդէսներուն:
Հապր ըսաւ, թէ «Լիւսի Թիւթիւնճեան» ցուցասրահը իր առաքելութեամբ մեզի կու գայ յայտնելու, որ արուեստը մարդուն վերջին իմաստն է: Ան շարունակեց, թէ արուեստի ու մշակոյթի լեզուն մարդուն գոյութեան իմաստ տուողն է:
Համազգայինի «Սարդարապատ» եւ «Շուշի» պարախումբերու ելոյթը (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տ. Շահան Սրբ. Արք. Սարգիսեանի, կազմակերպութեամբ Համազգայինի «Նիկոլ Աղբալեան» Մասնաճիւղին, Կիրակի, 10 Յուլիս 2016-ի երեկոյեան ժամը 6:00-ին, «Գ. Եսայեան» սրահէն ներս տեղի ունեցաւ Համազգայինի «Սարդարապատ» եւ «Շուշի» զոյգ պարախումբերու տարեկան ելոյթը, գեղարուեստական ղեկավարութեամբ Վրէժ եւ Նանոր Թերզեաններու, ներկայութեամբ Առաջնորդ Սրբազան Հօր, կաթողիկէ եւ աւետարանական համայնքներու, Ազգ. Վարչութեան, հալէպահայ մարզական, մշակութային ու բարեսիրական միութիւններու ներկայացուցիչներուն:
Հանդիսութիւնը սկսաւ Հայաստանի եւ Սուրիական հանրապետութիւններու զոյգ քայլերգներով, ապա հանդիսականները մէկ վայրկեան յոտնկայս յարգեցին սուրիական հայրենիքի նահատակներուն յիշատակը, որմէ ետք արաբերէն բացման խօսք արտասանեց Լիզա Մինասեան, շեշտելով պարարուեստի կարեւորութիւնը մարդկային կեանքին մէջ ու ըսաւ. «Պարը ազգի մը փառաւոր պատմութեան արտայայտութիւնն է, մարդկութեան ապրումները արտայայտող առաջին միջոցը:
Պարը կ՛ազնուացնէ հոգին եւ ուրախութիւն կը ներշնչէ, մանաւանդ երբ զայն կատարողները եռանդուն փոքրեր են եւ ճկուն պատանիներ, որոնց պիտի տեսնէք այսօր, այս բեմին վրայ, «Սարդարապատ» եւ «Շուշի» պարախումբերու ելոյթներով»:
Հայերէն բացման խօսք արտասանեց Մարինէ Մարգարեան, որ ըսաւ. «1967-ին ծնունդ առած Համազգայինի Հալէպի երգի-պարի խումբը այսօր արդէն իր յիսնամեակի սեմին է:
Երկար տարիներու այս երթը բարեբեր արգասիքն է հալէպահայ հաւատաւոր հայորդիներու անխոնջ աշխատանքին: Պարախումբը իր ուղեւորութեան ընթացքին նուաճած է զանազան բարձունքներ, շնորհիւ իր պարուսոյցներուն, որոնց հետեւողական ջանքերով «Սարդարապատ»ը հասած է պատուաբեր դիրքերու:
2003-ին տեղւոյն վարչակազմերը անհրաժեշտութիւն համարած են հիմը դնելու մանկապատանեկան պարարուեստի դպրոցի մը, ուստի Հալէպի ծոցէն ծնած է «Շուշի» մանկապատանեկան պարախումբը, որ կարճ ժամանակամիջոցի մը մէջ դարձած է շնչող ներկայութիւն մշակութասէր հալէպահայութեան իրականութեան մէջ եւ իր ներդրումը ունեցած մարդուժի պատրաստութեան կենսական գործընթացին` երաշխաւորելով պարարուեստի բնագաւառէն ներս ուռճացող ապագայ սերունդի մը վառ պատկերը:
Այսօր «Սարդարապատ»ի եւ «Շուշի»ի միատեղ ելոյթի օդանաւային տոմսերով շրջագայութիւն մը պիտի կատարենք աշխարհի զանազան երկիրներ, ծանօթանալով անոնց մշակութային գոհարներուն, մեր առաջին ու վերջին կանգառը ունենալով Սուրիան եւ յատկապէս Հալէպը, ամրագրելով հալէպահայութեան աննկուն կամքն ու գոյատեւելու հաստատակամութիւնը»:
Յոբելենական հանդիսութիւն՝ նուիրուած Գրիգոր Զօհրապի ծննդեան 150-ամեակին (Սուրիա)
«Լ. Շանթ» սրահը անգամ մը եւս դարձաւ ժամադրավայր հալէպահայ գրասէր խաւին, որոնք համախմբուած էին նշելու «Նորավէպի Իշխան» Գրիգոր Զօհրապի ծննդեան 150-ամեակի նուիրուած յոբելենական հանդիսութիւնը եւ երկար սպասումէ ետք վայելելու գրականութեան ջահակիրներէն՝ Յակոբ Չոլաքեանի մատուցումը։ Համազգայինի Հայագիտական Հիմնարկի վարչութեան կազմակերպած երեկոն տեղի ունեցաւ Չորեքշաբթի, 2 Մարտ 2011-ին, երեկոյեան ժամը 8։30-ին։ Սրահը կը բուրէր գրականութեամբ, յատկապէս, ուր բեմին կողքին տեղ գրաւած էր նորավէպի իշխան Գրիգոր Զոհրապի դիմանկարը՝ յատուկ խնամքով պատրաստուած արուեստագէտ Սահակ Ակիլեանի ձեռամբ։
Բեմավարուհի Թալին Ալեքսանեան, վարչութեան անունով ներկաները ողջունելէ ետք հակիրճ կերպով ներկայացուց օրուան բանախօս Յակոբ Չոլաքեանի կենսագրական գիծերն ու գրական վաստակը, որպէս հայերէն լեզուի եւ գրականութեան դասախօս, բանասիրական եւ ուսումնասիրական բեղուն գործունէութիւն վարած, գրական մշակ հայ գրականութեան անդաստանէն ներս եւ պատմական գիտութիւններու թեկնածու։ Ապա գեղարուեստական յայտագրով ելոյթ ունեցան Արտա Տէր Յակոբեան եւ Յարութ Գարտանաքեան, որոնք ջութակի հոգեհարազատ կատարողութեամբ ներկայացուցին Կոմիտասի «Ես Սիրեցի»ն։
Հայագիտական Հիմնարկի ուսանողուհիներէն՝ Նանոր Տէր Սարգիսեան, Արազ Տունկեան, Սեւան Գալմաճեան եւ Մարիա Թիւթիւնճեան յաջորդաբար ընթերցեցին գրականութեան կարկառուն դէմքերէն՝ Յակոբ Օշականի, Մուշեղ Իշխանի, Մինաս Թէօլէօլեանի եւ Սիպիլի վկայութիւնները, որոնք Զօհրապի գրականութեան բարձրորակութեան եւ իւրայատկութեան փաստացի տուեալներն էին։
Զօհրապի «Նորավէպի Իշխան» կոչումը պարգեւող նորավէպերէն «Ռէհան»ի ընթերցումը, զոր կատարեցին Հայագիտականի ուսանողուհիներէն՝ Մարալ Զաքարեան-Կիւլվարդեան, Անի Յովակիմեան-Էօրտէքեան, Էօժէնի Քէօշկէրեան-էմմանեան, Մարինա Խաչիկեան եւ Ռուպինա Մանուկեան, զարթնեցուց ներկաներուն երբեմնի մոռցուած սիրոյ յուշերը։
Օրուան բանախօսը Զօհրապի գրական վաստակը արժեւորելով ըսաւ.«Իշխանին ուրիշ ձեւով պատուելը հնարաւոր չէ, այսպէս իշխան մը, որ իր կեանքի բոլոր հանգրուաններուն ու շրջանակներուն մէջ ապրեցաւ իշխանավայել, եղաւ ազնուական իր շրջապատին մէջ, ասպետական իր սիրուհիներուն հետ, արդարացի խորհրդարաններուն մէջ եւ իսկապէս, ոչ միայն նորավէպի, այլ իր կեանքին տեւողութեան մէջ մնաց միայն իշխան»։
Ապա կենսագրական գիծերը ներկայացնելէ ետք յիշեց, թէ Զօհրապ իր գրական փորձերը սկսած էր բանաստեղծութեամբ, ուր կային իսկական մաքրութիւն եւ զգացումներու առատութիւն եւ շեշտեց, թէ Զօհրապ իսկապէս բանաստեղծ էր, ոչ միայն բանաստեղծութեան, այլ գրականութեան միւս էջերուն մէջ եւս, ուր յորդառատ զգացումներու զեղունութիւնը եւ բանաստեղծական պատկերները միշտ առկայ էին։
Անոր գրականութիւնը բազմերես էր, ան փորձած էր գրականութեան բոլոր սեռերն ալ եւ իր սերունդի իրապաշտ գրողներուն նման, նուիրուած էր գրական գործին եւ ժողովուրդին իմացականութիւնը զարգացնելու աշխատանքին, որուն շնորհիւ այդ շրջանի գրական փաղանգին մէջ դարձած է ամէնէն բազմաշնորհ եւ իւրայատուկ դէմքը, շրջանցելով ժամանակակից գրական մշակները եւ նոյնիսկ իր առաջնորդները։
Ըստ բանախօսին՝ Զօհրապ բազմակողմանի պատրաստութեամբ օժտուած մեծ մտաւորական մըն էր, միանգամայն օժտուած՝ արուեստագէտի խառնուածքով, սիրահարը եղած էր գեղեցիկին ու բարիին եւ իրապաշտ սերունդի գագաթնակէտը մարմնաւորած՝ ներկայացուցած էր կեանքը այնպէս ինչպէս որ էր։
Յակոբ Չոլաքեան ամբողջական եւ բովանդակալից մատուցումով անգամ մը եւս հրապուրեց ներկաները եւ վերակենդանացուց Գրիգոր Զօհրապ մարդը, գրագէտը եւ հանրային գործիչը՝ սկսած ծնունդէն մինչեւ սահմռկեցուցիչ նահատակութիւնը։
Ձեռնարկի աւարտին Գերպ. Տ. Վահան Ծ. վրդ. Պէրպէրեան իր սրտի խօսքը փոխանցեց ներկաներուն, շնորհաւորեց կազմակերպեիչներն ու բանախօսը իւրայատուկ գրական այս երեկոյին եւ բացառիկ մատուցման համար։
Ապա «Պահպանիչ» ով այդ օրուան ձեռնարկը հասաւ իրաւարտին։
Այդ օր Նորավէպի Իշխանը դարձաւ ներկաներուն հոգիներուն ու մտքերուն գահակալը։
Ազնիւ Ստեփանեան-Արապաճեան
ՔԱՐԱՈՔԻ՝ «Սանահին» մասնաճիւղի ընկերներուն հետ (Գանատա)
Կազմակերպութեամբ Համազգայինի «Սանահին» մասնաճիւղին, Ուրբաթ, 22 Օգոստոս 2014-ին տեղի ունեցաւ «KARAOKE NIGHT» Մոնթրէալի Հայ Կեդրոնի Ա. Ահարոնեան սրահէն ներս:
Ձեռնարկը կազմակերպուած էր նորագիր երիտասարդ համազգայնականներու կողմէ։
Ներկաներու ընդհանուր թիւն էր 80։
Նպատակն էր՝ երիտասարդներուն մօտ քաջալերել հայերէն երգելը։
Ամէն սեղանի վրայ կար ցանկ մը հարիւրաւոր երգերու. մեծ պաստառի մը վրայ ներկաները հետեւեցան իրենց ընտրած երգին բառերուն։
Բոլոր ներկաները անխտիր մասնակցեցան երգեցողութեան։
Բացման խօսքը կատարեց Բալիկ Պալեան, որ խօսեցաւ հայ երգի կարեւոր դերին մասին։
Օրուան հադիսավարներն էին Թալին Լատոյեան եւ Մանուկ Ալեմեան, որոնք հմտօրէն եւ ճոխ մթնոլորտ ստեղծելով վարեցին ձեռնարկը։
Գիշերը խանդավառեցին Ս. Յակոբ դպրոցի «Զարթօնք» նուագախումբի երգիչ-երգչուհիները, որոնք մեկնաբանեցին Element band-էն չորս երգեր։
« Mémoires d’un orphelin arménien: 1914-1920 » Գառնիկ Բանեանի գիրքի շնորհահանդէսը (Փարիզ)
Երկուշաբթի 15 Հոկտեմբեր 2018-ին, Փարիզի Հայ Մշակոյթի Տան մէջ, Համազգայինի մասնաճիւղը կազմակերպեց Գառնիկ Բանեանի «Յուշեր մանկութեան եւ որբութեան» ֆրանսերէնի թարգմանուած հատորի շնորհահանդէսը:
Երեկոյի բացումը կատարեց Նոնիկ Յովհաննէսեան:
Ան ներկայացնելէ ետք զոյգ թարգմանիչները՝ Շանթ Մերճանեան եւ Ժան Միշել Պիլէմճեան, նշեց որ քանի մը շաբաթ առաջ Արաս հրատարակչատունն ալ հատորը թարգմանած է թրքերէնի եւ զայն հրատարակած Պոլսոյ մէջ:
Գիրքը մանկութեան յուշագրութիւն մըն է, որ կը սկսի ընտանեկան տաքուկ յուշերով, հայկական գիւղի մը մէջ:
Այդ երջանիկ շրջանին կը յաջորդեն դժոխային օրեր, Այնթուրայի որբանոցին մէջ, ուր 1200 հայ որբուկներ հաւաքուած տարագրութենէն ետք կ'ապրին դաժան օրեր:
Այդ որբանոցին մէջ ծեծով եւ զրկանքներով կը կիրարկուի Ճեմալ Փաշայի թրքացման ծրագիրը։
Ապա հայերէնով խօսք առաւ լրագրող Շանթ Մերճանեան, ան բացատրեց այս աշխատանքին կարեւորութիւնը իբրեւ վկայութիւն եւ կարդաց գիրքէն հատուածներ:
Վերջին խօսքը առաւ զօրավար Ժ. Միշել Պիլէմճեան:
Ան անդրադարձաւ իր հօր Յովհաննէսի յուշերուն եւ կեանքին:
Իր հայրը անցած է նոյն ճամբաներէն եւ ունեցած է Գառնիկ Բանեանի ճակատագիրը Այնթուրայի որբանոցի մէջ:
Երեկոյթը աւարտեցաւ սրտբաց զրոյցով մը:
«Goodbye Antoura» գիրքի շնորհահանդէս (Գանատա)
Կիրակի, 2 Հոկտեմբեր 2016-ին տեղի ունեցաւ Գառնիկ Բանեանի (1910-1989) «Յուշեր Մանկութեան և Որբութեան» գրքի անգլերէն թարգմանութեան` Goodbye Antoura գրքի շնորհահանդէսը։
Համազգային Հայ Կրթական և Մշակութային Միութեան Գլաձոր մասնաճիւղի գրադարան-գրատարածի յանձնախումբը Պոսթոնէն հրաւիրած է տիկին Հուրի Բանեան Պոյամեան՝ հեղինակին դուստրը։
Ան իր քրոջ՝ Շաղիկին հետ պատասխանատուութիւնը ստանձնած է գիրքը թարգմանել տալու և միջոցներ գտնելու որ Stanford University Press-ի նման հեղինակաւոր հրատարակչատուն մը հրատարակէ զայն։
Օրուան հանդիսավարն է Հ.Օ.Մ.ի ամէնօրեայ վարժարանի փոխ-տնօրէն և Sara Corning Genocide Studies-ի ղեկավար Րաֆֆի Սարգիսեան։
Նախաբանին մէջ, ան կ՚անդրադառնայ որբացած սերունդի ծանր պարտականութեան, գոյատևելու, պահելու լեզուն, մշակոյթը և կայուն հիմքերու վրայ կազմաւորելու սփիւռքը։
Այս հսկայական աշխատանքին ներազդեցութեամբ՝ այսօր հայութեան ինքնութիւնը, դատը և պահանջատիրութեան եռանդը ոչ միայն կը գոյատևեն, այլև կը զարգանան։
Սարգիսեան կը նշէ կարևորութիւնը նման յուշերու, որովհետև անհատական փորձառութիւնները քով քովի գալով կը ներկայացնեն մեր հաւաքական պատմութիւնը և կ՚արտայայտեն ցեղասպանութեան իսկական տևական հետևանքները, ցաւերը և կորուստները։
Ապա ամփոփ կու տայ Գառնիկ Բանեանի կեանքը։
Ծնած է Սեբաստիոյ Կորիւն շրջանի Ձախ Ձոր գիւղը, հինգ տարեկանին ենթարկուած է տեղահանութեան և անապատի ճամբուն վրայ որբացած։
Ճեմալ Փաշայի կազմակերպած հարիւր հազարաւոր հայ որբերու հաւաքին ընթացքին փոխադրուած է Անթուրայի որբանոցը, ուր ենթարկուած է թրքացումի ահաւոր վտանգին։
Ապա, ազատելով այդ դժոխքէն փոխադրուած է Ժպէյլի որբանոցը։
Սորված է արհեստ, ապա իր ուժերուն վրայ հիմնուելով 1935-ին Ճեմարանի առաջին շրջանաւարտներէն եղած է։
Ան եղած է դաստիարակ, հեղինակ գիրքերու, Համազգայինի Նշան Փալանճեան Ճեմարանի փոխ տնօրէն։
Եղած է հիմնադիր անդամ շրջանաւարտից միութեան և Ակօս պաշտօնաթերթի խմբագիր։
Նաև եղած է գործօն Համազգայնական, Ազգային Իշխանութեան անդամ և ատենապետ։
Բանեան իր ներդրումը ունեցած է Ազգային Երեսփոխանական կեանքին մէջ։
Այլ խօսքով, իր ազգին արժանաւոր զաւակը եղած է։
Ապա իր աշակերտներէն Վազգէն Թերզեան կը պատմէ դրուագներ դպրոցական յիշատակներէն, նաեւ կ՚անդրառնայ Ճեմարանի դերին՝ ազգային գիտակցութեան կազմաւորման մէջ։
Ձեռնարկին իր մասնակցութիւնը կը բերէ Լեւոն Տանայեան, դաշնակի վրայ նուագելով երկու երգ։
Հ.Օ.Մ.ի ամէնօրեայ երկրորդականի 12-րդ կարգէն երկու աշակերտներ կ՚ընթերցեն երկու մասեր։
Մհեր Գրաճեան կը կարդայ Բանեանի ծննդավայրին մասին, ուր ան անցուցած է իր կեանքին առաջին հինգ տարիները ջերմ և բարեկեցիկ ընտանիքի մէջ, զարմանալի կերպով կը յիշէ բուրմունքները, հոգատարութիւնը և բնութիւնը։
Յաջորդը Արազ Տէր Օհանի ընթերցանութիւնն է, որուն պարունակութիւնը հակապատկեր է առաջին ընթերցանութեան, ուր հայ որբերը, անօթութեան չդիմանալով կ՚ուտէին միջատներ, կը խմէին մելան, կ՚ենթարկուէին մահացու «ֆալախա»ներու և անմարդկային վերաբերումի։
Սարգիսեան կը հրաւիրէ Հուրի Բանեան Պոյամեան, որ 1988-էն ի վեր կը վարէ Ուոթըրթաունի Սբ. Ստեփանոս ամէնօրեայ վարժարանի տնօրէնութիւնը։ 
Ան պարգևատրուած է Մեսրոպ Մաշտոց մետալով Մեծն Տանն Կիլիկիոյ Արամ Ա. Կաթողիկոսի կողմէ և Զապէլ Թագուհիի մետալով ԱՄՆ Արեւելեանշրջանի Ազգային Առաջնորդարանին կողմէ։
Ուսումի ասպարէզէն ներս առաւելագոյնս տալու համար, վերադարձած է համալսարան եւ Մանկավարժութեան Մագիստրոսի տիտղոսին արժանացած է։
Իր ջանքերով, Ս. Ստեփանոս վարժարանը դարձած է առաջին որակաւորուած Հայ դպրոցը Նիու Ինկլընտի անկախ վարժարաններուն մէջ։
Այլ խօսքով իր հօր օրինակով՝ լաւագոյն ձևով և մեծ նուիրումով հայ աշակերտի դաստիրակութեան կը ծառայէ։
Հուրի Բանեան Պոյամեան կը բացատրէ երեք կարևոր պատճառները այս գիրքը Անգլերէնի թարգմանել տալուն։
Առաջին՝ հայ որբերը թրքացնելու ազգակործան գործը քիչերուն յայտնի է. անգլերէնով աւելի լայն հայ և օտար ընթերցողներու պատմաբաններու և մանաւանդ ցեղասպանութեան ուսումնասիրութեան մասնագէտներուն հասնիլ: 
Երկրորդ՝ այս գիրքով մեր պահանջատիրութեան ջանքերուն նպաստել, իսկ երրորդ՝ Ցեղասպանութեան 100-ամեակին ոգեկոչել հայ որբերուն պայքարը, զոհողութիւնը ինքնութիւն պահելու և կառչելով իրենց արմատներուն՝ սփիւռք կազմելու հսկայ աշխատանքին։
Յայտագրի ընթացքին պատմական լուսանկարներ ցոյց կը տրուին պաստառին վրայ, ինչպէս՝ Քեմալ Փաշայի այցելութիւնը որբանոց, Ճեմարանի առաջին շրջանաւարտները և ուսուցիչները, ազգային խորհուրդի ժողովը Երուսաղէմի մէջ երկու կաթողիկոսներո, Անթուրայի անշիրիմ որբերուն համար նորակառոյց խաչքարը, և այլ յիշատակելի պահեր։
Ձեռնարկի աւարտին, կազմակերպող յանձնախումբի ատենապետ Կարօ Ակինեան, իբր յուշանուէր՝ From the red desert to Jerusalem գիրքէն օրինակ մը կը յանձնէ Հուրի Բանեան Պոյամեանին։
Նախկին Ճեմարանականներ, վերապրողներու զաւակներ և թոռներ կը հաւաքուին հիւրին շուրջ։
Յանձնախումբը կը հիւրասիրէ 100 ներկաները սուրճով, հայկական խմորեղէններով և պտուղներով։
Գիրքին անգլերէն թարգմանութիւնը Սիմոն Պէօճէքեանի բծախնդիր աշխատանքն է։
Գիրքը տրամադրելի է անգլերէնով և հայերէնով, Համազգայինի «Յ. Մանուկեան» գրադարանէն։
Արշօ Զաքարեան
Հոկտեմբեր 28, 2016
Թորոնթօ
Համազգայինի «Գ. Իփէկեան» թատերախումբի «Փառքի վաշխառուները» թատերախաղի ներկայացում (Լիբանան)
Ուրբաթ, 23 Մարտ 2012-ին, «Յակոբ Տէր Մելքոնեան» թատերասրահին մէջ սկսաւ ներկայացուիլ Համազգայինի «Գ. Իփէկեան» թատերախումբի «Փառքի վաշխառուները» թատերախաղը (հեղինակ` Մարսել Փանիոլ), բեմադրութեամբ Ռոպերթ Առաքելեանի:
Մարսել Փանիոլի այս թատերախաղը թէեւ գրուած է աւելի քան կէս դար առաջ, սակայն անոր արծարծած նիւթը կը մնայ այժմէական:
Ճիշդ է, ժամանակը փոխուած է, սակայն մեր կեանքին մէջ շատ են փառքի վաշխառուները, որոնք ամէն ինչ զոհելու պատրաստ են, նոյնիսկ արժանապատուութիւնը, ի գին անձնական շահերու եւ բարձր դիրքերու: Անոնք այդ բոլորը կ՛ընեն յանուն հայրենիքի, յանուն ազատութեան կամ այդ ժամանակի յարմար կարգախօսի մը:
«Գ. Իփէկեան» թատերախումբի դերասանները լաւապէս կրցած էին մարմնաւորել այդ կերպարները` հարազատ պատկերը տալով թատերգութեան եւ անոր հեղինակին պատգամին:
«Գ. Իփէկեան» թատերախումբը այս թատերախաղով կու գայ նոր էջ մը աւելցնելու թատերախումբի 70-ամեայ գործունէութեան վրայ:
Այս մէկը կու գայ նաեւ ապացուցելու, որ Համազգայինը կը մնայ նախանձախնդիր իր առաքելութեան` տարածելու եւ պահպանելու հայ մշակոյթը:
Այս թատերախաղին մէջ դեր ստանձնած են երիտասարդ թէ փորձառու դերասաններ Գէորգ Նալպանտեան` Պաշիլի դերով, Թինա Թաշճեան` Պաշիլի կինը, Նարեկ Առաքելեան` մաքս Պաշիլի, Յաւերժ Շխըրտմեան Աննայի, Բալիկ Լատոյեան` Ռիթայի, Յովհաննէս Հելվաճեան` Կրանտի, Հրակ Տեմիրճեան` Պերլոյի, Վարդան Ազնաւորեան` Ռիշապի, Ժան Պեքերեճեան` կոմսի, իսկ Պօղոս Մալեան` պաշտօնեային:
Համազգայինի «Գ. Իփէկեան» թատերախումբի «Զանզալախդ» թատերախաղի ներկայացում (Լիբանան)
Համազգայինի «Գ. Իփէկեան» թատերախումբը 70 տարիներ իր հանդիսատեսին ներկայացած է տարբեր թատերախաղերով, դերասաններով եւ բեմադրիչներով` միշտ ալ գոհ ձգելով իր հանդիսատեսը:
2012-ի Մայիս ամսուն անոնք բեմ բարձրացան լիբանանցի թատերագիր Իսամ Մահֆուզի «Զանզալախդ», ներկայացումով` բեմադրութեամբ Յակոբ Տէր Ղուկասեանի, որ նոր շուչով եւ արդիական ոճով, բեմայարդարումի իւրայատուկ ձեւով գրաւեց ուշադրութիւնը հանդիսատեսին։
Բեմին տարածքն ու լուսաւորումը դերասանին տուած էին ազատութիւն շարժելու, շնչելու եւ իր դերը լաւապէս կատարելու:
Իսկ տարազները հարազատ պատկերներն էին իւրաքանչիւր դերասանի կերպարին:
Անոնք լաւապէս ընտելացած էին նիւթին եւ խորքին:
Համազգայինի «Գ. Իփէկեան» թատերախումբը «Յակոբ Տէր Մելքոնեան» թատերասրահին մէջ փաստեց, որ ինք կանգուն է եւ հաւատարիմ ժառանգորդը Ժորժ Սարգիսեանին, Գասպար Իփէկեաններու եւ այլ վաստակաշատ դերասաններու:
Թատերախումբը նաեւ վկայեց, որ լիբանանահայ թատրոնը տակաւին շատ տալիք ունի, անիկա կենդանի է եւ գիտէ ներկայացնել արուեստի բարձրորակ ներկայացումներ:
Յատուկ կերպով պէտք է յիշել հինգ դերասաններու եւ նորերու միախառնումը, որ բեմին վրայ սերնդափոխութեան կենդանի եւ խոստմնալից պատկեր մը կը ներկայացնէ:
Բեմադրիչ Յակոբ Տէր Ղուկասեան այս թատերախաղով յաջողեցաւ հանդիսատեսին մօտ խնդուքի ճամբով այնպիսի ցաւցնող իրականութիւններ փոխանցել, որ այդ բոլորը ան պիտի զգայ միայն ներկայացման ատեն եւ սրահէն պիտի հեռանայ խառն զգացումներով ու մտածումներով:
Այս ներկայացումը լիբանանցի հանդիսատեսին համար եւս փաստ մըն է, որ լիբանանահայ թատրոնը կը շարունակէ մնալ իր բարձունքին վրայ: 
Յայտնենք, որ լիբանանցի արաբ հանդիսատեսին համար ներկայացումին արաբերէն բնագիրը կը ցուցադրուէր:
«Զանզալախդ» թատերախաղին մէջ դեր ստանձնած էին Զաւէն Պաաքլինի, Յակոբ Գալայճեան, Յովսէփ Գաբլանեան, Կարօ Գճըլեան, Ժանօ Պեքերեճեան, Հրակ Փափազեան, Հրակ Տեմիրճեան, Վարդան Ազնաւուրեան, Վազգէն Դարբինեան, Յակոբ Զատիրեան, Նժդեհ Մկրտիչեան:
«Լեոն»-ը` երիտասարդական շունչ ներարկող (Լիբանան)
Համազգայինի «Գասպար Իփէկեան» երիտասարդական թատերախումբը իր երիտասարդ մարդուժով շուրջ մէկուկէս ժամուան տեւողութեամբ բեմ կը բարձրացնէ Հրայր Գալեմքէրեանի «Լեոն»-ը` իր հոգեկան տագնապներուն տարբեր դրսեւորումներով, եւ հանդիսատեսը կը ձգէ խնդուքին ետին գտնուող տարբեր հարցադրումներու մէջ:
Երբ առաջին պատկերով երկու փորձարկուներ (Վարդան Մկրտիչեանն ու Սէրուժ Յովսէփեան) կը ձեռնարկեն մուտք գործել Լեոնին (Շահէն Արապողլեան) ուղեղին մէջ եւ դուրս հանել անոր մէջ թաքնուած զանազան կերպարները, բեմը կը վերածուի Լեոնին ներաշխարհին:
Պարզ բեմայարդարման մէջ կը տեսնենք տախտակամած մը, որուն ետեւէն կը յայտնուին դերասանները եւ մերթ ընդ մերթ, իւրաքանչիւր անձնաւորութեան հետ, երեւան կ՛ելլեն Լեոնին հոգեկան կացութիւնները, որոնք, թէեւ կատակերգական ձեւով կը թարգմանուին թատրերգութեան տողերուն մէջ, սակայն իսկութեան մէջ խորիմաստ են:
Այս փորձարկութեան մէջ սուզուած, Լեոն ինքզինք կը վերածէ ուսուցիչի մը եւ կ՛ուղղուի Քիւլիենչիքով գիւղ, որուն բնակիչները երկու հարիւր տարիէ ի վեր անիծուած են եւ կը տառապին անխելքութենէ:
Լեոն այս գիւղին մէջ կ՛ունենայ միայն մէկ առաքելութիւն` դաստիարակել գիւղին բժիշկին աղջիկը` Սոֆիան: Այս առաքելութեան յաջողութեան պարագային պիտի փրկուին անխելքութեամբ անիծուած գիւղին բնակիչները:
Համազգայինի Լաթաքիոյ «Վահան Նաւասարդեան» մասնաճիւղի վարչութեան «Գեղարդ» պարախումբի ելոյթը (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տէր Շահան Սրբ. Արք. Սարգիսեանի, կազմակերպութեամբ Համազգայինի Լաթաքիոյ «Վահան Նաւասարդեան» Մասնաճիւղի Վարչութեան, «Գեղարդ» պարախումբը աւելի քան 500 հայ եւ արաբ հանդիսատեսներուն հրամցուց հայկական պարարուեստէն ծաղկաքաղ մը, մերթ ընդ մերթ այլ ազգերու պարեր եւս ներկայացնելով:
Պարախումբի գեղարուեստական ղեկավար, պարուսոյց Սուրէն Քիրազեան 4-ամսեայ հետեւողական փորձերով փոքրերէ, պարմանուհիներէ եւ երիտասարդներէ կազմուած «Գեղարդ» պարախումբը նախապատրաստած էր անդրանիկ ելոյթին՝ յայտնաբերելով իւրաքանչիւր պարողի իւրայատկութիւնն ու տաղանդը:
Պարախումբը հանդէս եկաւ Լաթաքիոյ «Ալ Ասատ» մշակութային սրահէն ներս, ներկայութեամբ Լաթաքիոյ հոգեւոր հովիւ Տէր Վազգէն Քհնյ. Քէօշկէրեանի, Լաթաքիոյ Սրբոց Նահատակաց եկեղեցւոյ Թաղականութեան, միութիւններու ներկայացուցիչներու, պետական պատասխանատուներու, սկաուտական պատասխանատուներու, վաշտերու եւ հարիւրաւոր հանդիսատեսներու: 
Բացման հայերէն խօսքով Վարդուհի Կարապետեան-Թուլումճեան նախ ներկաները հրաւիրեց մէկ վայրկեան յոտնկայս յարգելու Սուրիոյ, Հայաստանի եւ Արցախի նահատակներուն յիշատակը:
Այնուհետեւ ան անդրադարձաւ ՆՍՕՏՏ Արամ Ա. Վեհափառ Հայրապետին 2019-ն «Հայ Մամուլի Տարի» հռչակելու ոգեւորիչ նախաձեռնութեան, ապա լուսարձակի տակ առնելով երիտասարդները հայ մշակոյթի շունչով ու ոգիով ներշնչելու Համազգայինի առաքելութիւնը, ան յայտնեց որ ծնողները իրենց զաւակները դէպի հայ մշակոյթ ուղղելու կարեւոր պարտականութիւնը ունին, որպէսզի զանոնք մշտապէս աղերսուած պահեն հայկական կեանքին:
Թուլումճեան ներկայացուց պարախումբը, անոր գեղարուեստական ղեկավարը, ապա շնորհակալութիւն յայտնեց երկրիս նախագահին, Դամասկոսի Մշակոյթի Տնօրէնութեան, Համազգայինի Սուրիոյ Շրջ.Վարչութեան, «Գեղարդ» պարախումբի անդամներուն եւ ծնողներուն, որոնք իրենց զաւակները վստահեցան Համազգայինին:
Գէորգ Պետիկեանի «Ես Տեսայ Անին» հատորին շնորհահանդէսը (ԱՄՆ)
Կազմակերպութեամբ Համազգայինի Արեւմտեան Ամերիկայի Շրջանային վարչութեան Գրական միաւորին, ծանօթ հրապարակագիր, մտաւորական եւ դաստիարակ Գէորգ Պետիկեանի «Ես Տեսայ Անին» նորատիպ հատորին շնորհահանդէսը տեղի ունեցաւ Հինգշաբթի, 3 Հոկտեմբեր 2019-ի երեկոյեան, Համազգայինի Կլենտէյլի կեդրոնատեղիի սրահին մէջ:
Ներկայ էր շրջանի եկեղեցւոյ հովիւներէն Արտակ քհնյ. Տէմիրճեան՝ իբրեւ ներկայացուցիչ առաջնորդ Մուղեղ արք. Մարտիրոսեանի:
Ներկայ էին նաեւ Շրջանային վարչութեան եւ անոր Գրական միաւորի անդամ-ներկայացուցիչները, հեղինակի ընտանեկան պարագաները եւ բարեկամները, ինչպէս նաեւ Հալէպի ճեմարանական իր ընկերները ու մեծ թիւով գրասէր եւ մշակութասէր հայորդիներ:
Երեկոյի բացման խօսքը արտասանեց կազմակերպիչ միաւորի ատենապետ Մակի Պապիկեան, որ ներկաները ողջունելէ առաջ ընթերցեց Գէորգ Պետիկեանի հայ լեզուին նուիրուած ոտանաւորը, մեծապէս տպաւորելով բոլորը:
Ապա, ան յիշեցուց, թէ այս ամիսը նուիրուած է մեր մշակոյթին եւ յատկապէս մեր թագմանիչներուն, եւ պատեհ առիթ է, որ մեր մշակոյթին հետ աղերս ունեցող նման ձեռնարկ կը կազմակերպուի նոյն ժամանակ:
Պետիկեան իր աշակերտական տարիներէն կը սպասարկէ հայ գրականութեան բագինին, յիսնամեայ վաստակ մը աւանդելով Սփիւռքին: Ապա բեմ հրաւիրեց վաստակաշատ դաստիարակ Արփի Համբարեան Ճիէրեանը, որպէսզի ներկայացնէ հատորը:
Արփի Համբարեան նախ ներկայացուց հատորը իր ընդհանրութեան մէջ. հրատարակման տարի, վայր եւ բովանդակութիւն, ինչպէս նաեւ մէջբերեց փոխան յառաջաբանի բաժինէն Շաքէ Մանկասարեանի՝ հեղինակին հասցէագրած տողերէն բաժին մը։
Խաչատուրեանի «Գայեանէ»ն՝ սերունդներու շաղկապը (Գանատա)
Անցեալ շաբաթավերջին Մոնթրէալի մէջ հարսանիք կար։ Հարսանիք՝ Գայեանէի եւ Արմէնի, հարսանիք հայ երաժշտութեան ու պարի, հայ մշակոյթի, հարսանիք՝ հայ սփիւռքի։
Որպէս սովորական հանդիսատես, երբ մութ սրահին մէջ ներկայացման ժամանակ կը թրջուին աչքերդ, կը նշանակէ, թէ ինչ որ տեղ, տեսածդ ներքին թրթռացում մը յառաջացուցած է։
Եւ արդեօք այս չէ՞ բոլոր արուեստներուն նպատակը։
Մարդկային ուղեղներուն մէջ շարժել մտքեր, ազնուացնել հոգիներ։
Այս իմաստով, Աշնանազարդ գիւղին այս պսակադրութիւնը 14 եւ 15 Հոկտեմբեր 2017-ին, «Փիէր Մերքիւր» սրահին մէջ, արժանաւորապէս հասաւ իր նպատակին։
Հաւանաբար ամէնէն ազդեցիկ պատկերը տարբեր սերունդերու ներկայութիւնն էր բեմահարթակին վրայ։
Եւ ինչքա՜ն հոգեպարար հրճուանք էր տեսնել ճերմակ մօրուքով պապիկները՝ իրենց թոռնիկները գրկելու պահուն, մամիկները՝ իրենց զաւակները փայփայելու ընթացքին, եւ վերջապէս երիտասարդները՝ իրենց երջանկութեան եւ ալեկոծութեան ժամանակ։
Եւ հաստա՛տ նոյնինքն այս պատկերն էր հանդիսատեսին ամենաշատ յուզում պատճառողը։
Որքան հմայիչ էր բեմահարթակը իր զանական սերունդի ներկայացուցիչներով եւ գունազարդ տարազներով, նոյնքան եւ աւելի զուարճալի էր ականատես ըլլալ քուլիսներու ետին տիրած մթնոլորտին, քրտնած պարողներուն, հապճեպով տարազ փոխող երեխաներուն, յանձնախումբի անդամներուն վազվզուքին եւ վերջապէս մանր մունր բոլոր աշխատանքները հետապնդող անհատներուն։
Համոզուած եմ, որ բեմին վրայ գտնուելու հաճոյքէն աւելի մեծ հաճոյք է գտնուիլ քուլիսային այդ նախանձելի մթնոլորտին մէջ։
 Յատկանշական, գեղեցիկ եւ տպաւորիչ էր Հոգեշնորհ Տ. Վարդան Վրդ. Թաշճեանի ներկայութիւնը բեմին վրայ իր իսկական առաքելութիւնը կատարելու ընթացքին։
Ուրիշ առիթներով ալ հայր Վարդանը ձգած է հայ մշակոյթը եւ յատկապէս հայ երգը սիրող հոգեւորականի տպաւորութիւնը։
Իր այս ելոյթին մասնակցութեամբ ան նաեւ ապացուցեց երիտասարդութեան հանդէպ իր ցուցաբերած մօտիկութիւնը, ինչ որ չափազանց շինիչ հետեւանքներ պիտի ունենայ վստահաբար։
Մենակատարներուն եւ ընդհանրապէս պարողներուն հմտութիւնը արժեւորելու իրաւասութիւնը պէտք է սահմանափակել պարարուեստի արհեստավարժներուն։
Բայց երբ մտածենք, թէ աւելի քան երկու հարիւր մանուկ, երիտասարդ եւ երէց պարողներ միատեղ բեմ կը բարձրանան ներկայացնելու Արամ Խաչատուրեանի «Գայեանէ»ն, ամիսներէ ի վեր ամէնօրեայ դրութամբ կը լսեն Խաչատուրեանի դասական եւ ժողովրդային երաժշտութիւնը, եւ վերջապէս կը պարեն Խաչատուրեան, կը հաւատանք, թէ արուեստի սիրոյ եւ հոգիներու ազնուացման պատուաստի ասեղը սրսկուած է արդէն եւ պտուղները ապագային պիտի քաղուին հաստա՛տ։
Իսկ երկու հարիւր յիսուն հոգինոց պարախումբ մը հակակշիռի տակ պահելու կարողութիւնը պարարուեստի հմտութեան հետ միատեղ կ՚ենթադրէ այլ տաղանդ մը։
Ակնթարթի մը մէջ ականատես եղայ տիկին Եւա Հայրապետեանի մէկ նայուածքին, երբ քուլիսներու մէջ ան կը կատարէր վերջին ստուգումները։
Եւ այդ նայուածքը բաւարար էր եզրակացնելու, թէ «Գայեանէ»ի յաջողութեան ետին էին պարուսոյցին ակներեւ հաստատամտութիւնը եւ վճռակամութիւնը։
Խաչատուրեանի առաջին «Գայեանէ» բեմադրութիւնը տեղի ունեցած է 1942-ին Ռուսիոյ մէջ։
Վստահաբար հանդիսատեսներէն շատեր անդրադարձան Մինաս Աւետիսեանի բեմանկարչութեան, զոր գեղանկարիչը ստեղծագործած էր յատկապէս «Գայեանէ» բալէտին համար 1974-ին։
Ի զուր չէր ուրեմն, որ այս բեմանկարչութիւնը օգտագործելու համար յատուկ իրաւասութիւն էր հարկաւոր ճշդուած սակագինով։
Այսպիսով, Համազգայինի «Անի» պարախումբը օգտագործելով այս իւրայատուկ բեմանկարչութիւնը եւ Երեւանի օփերայի եւ բալէտի ազգային ակադեմական թատրոնի տարազներու օրինակը, մասնակից դարձաւ Խաչատուրեանի այս ստեղծագործութեան առաւել եւս յաւերժացման գործին։
Եւ քանի որ նմապատիպ գործեր անմիջականօրէն կախեալ են սակերէ եւ քսակներէ, հոս տեղին է նշել, թէ ըստ հոգեբաններու հետազօտութեանց, փաստուած իրողութիւն է, որ կեանքի մէջ առաւել երջանիկ են այն մարդիկ, որոնք կը բաժնեկցին, կը նուիրեն, այս պարագային՝ կը շնորհեն։
Ուրեմն նախանձելիօրէն եւ կրկնակի երջանիկներ են Ատոմ եւ Սեդա Մալխասեանները, որոնք ոչ միայն սովորական բաժնեկցողներ են, այլ նաեւ արուեստի եւ մշակոյթի ջահը յարգարժան փոխանցողներ։
Երջանիկ ենք նաեւ մենք բաժնեկցելու մեր երախտագիտութիւնը մեծ ու փոքր բոլոր մասնակիցներուն անխտիր։
Եւ մաղթենք, որ տարիներ յետոյ «Գայեանէ»ի նոր բեմադրութեան մը ժամանակ դարձեալ իրար հանդիպին հին ու նոր «Գայեանէ»ները, հին ու նոր «Գիքօ»ները, նոյն խանդավառութեամբ, ճիշդ այնպէս ինչպէս հանդիպեցան անցեալ շաբաթավերջին։
Անցեալ շաբաթավերջին հարսանիք էր։
Անգամ մը եւս շորորացին նազանի աղջիկները եւ հիւսեցին գորգեր, գերեցին սրտեր։
Դարձեալ տղոց ոտքերուն տակ հողը թնդաց, չարը խափանեցաւ, յաղթեց սէրը, լուսաւոր սէրը, գունաւոր սէրը...
Նանոր – Աշնա Սնապեան Լիպարեան
18 Հոկտեմբեր 2017
Մոնթրէալ
Խաչիկ Տէտէեանի «Երազէն անդին» բանաստեղծութիւններու Ա. եւ Բ. հատորներու շնորհահանդէս (Լիբանան)
Հովանաւորութեամբ Լիբանանի Հայոց թեմի առաջնորդ Նարեկ արքեպիսկոպոսին, կազմակերպութեամբ Համազգայինի Գիր եւ գրականութիւն մասնաճիւղին, Հինգշաբթի, 7 փետրուար 2019-ին երեկոյեան ժամը 7:30-ին «Ազդակ»-ի «Փիւնիկ» սրահին մէջ տեղի ունեցաւ Խաչիկ Տէտէեանի «Երազէն անդին» բանաստեղծութիւններու Ա. եւ Բ. հատորներու շնորհահանդէսը:
Բարի գալուստի խօսքը արտասանեց Ժագ Յակոբեան, որ անդրադարձաւ բանաստեղծութեան արժէքաւոր արտայայտչաձեւ ըլլալու իրականութեան` շեշտելով, որ հայութեան համար եւս մեծ կարեւորութիւն ունեցած է գրական այս ոճը:
Ան անդրադարձաւ Գիր եւ գրականութիւն մասնաճիւղին նպատակներէն մէկուն` սփիւռքահայ գիրին ու գրականութեան հաւատացողներուն կողքին կանգնիլ, անոնց աշխատանքը հանրութեան ներկայացնել` նշելով, որ այդ ծիրին մէջ կազմակերպուած է այս ձեռնարկը:
Համազգայինի Գիր եւ գրականութիւն մասնաճիւղին անունով խօսք առաւ Տիգրան Ճինպաշեան, որ անդրադարձաւ այն իրողութեան, թէ ընդհանրապէս ազգի մը ինքնութեան ամէնէն էական յատկանիշները լեզուն ու մշակոյթն են, իսկ հողէն զրկուած հայութեան համար միայն ոգեկան հայրենիքի մէջ կ՛իրականացնենք մեր ազգային գոյատեւումը, իսկ այդ հայրենիքի ստեղծման եւ կենսագործման լծուած է Համազգայինը:
Ան շեշտեց, որ մշակութային զանազան բնագաւառներու համար միութիւնը յառաջացուցած է համապատասխան մարմիններ, սակայն պարագան նոյնը չէ գիր-գրականութեան, որ անհատական ստեղծագործութեան ազդակ է եւ անոր ծաղկումը կը կարօտի խթանող միջավայրի, որ այսօր դադրած է գոյութիւն ունենալէ:
Ըստ Տիգրան Ճինպաշեանի, արտայայտուելու եւ իր ներքին ձայնը թուղթին յանձնելու փափաք ունեցողներն ու ընթերցողները հազուագիւտ սկսած են դառնալ սփիւռքի եւ մասամբ Հայաստանի մէջ, իսկ մեզի կը մնայ մխիթարուիլ այն քիչերով, որոնք կը շարունակեն գրել, ստեղծագործել, արարել:
Ան շեշտեց, որ բանաստեղծութիւնն է, որ կը խմբագրէ ու կենդանի վկայութեան կը վերածէ յոյզեր, դէպքեր, վիճակներ` աւելցնելով, որ ներշնչումի ձայնին սեղմ տողերով արձագանգելու արարքը կը վանէ անկարեւորը, մանրամասնութիւնը եւ կը պահէ զտարիւն հիմնականն ու էական խօսքը. «Էական խօսքի մատուցող մըն է Խաչիկ Տէտէեանը, որ քերթողական երեք մատեաններու, մամուլին մէջ ցրուած թէ անտիպ բանաստեղծութիւններու մէկտեղումով մեր ըմբոշխնումին կը մատուցէ համադրական երկու հատորներ` «Երազէն անդին» խորագիրով», եզրափակեց ան:
«Խրիմեան Հայրիկ» մենաներկայացում (Լիբանան)
Հովանաւորութեամբ Համազգայինի Լիբանանի Շրջանային վարչութեան, Չորեքշաբթի, 14 Նոյեմբեր 2018-ին, երեկոյեան ժամը 8:00-ին, «Յովհաննէս Պօղոսեան» թատերասրահին մէջ տեղի ունեցաւ «Խրիմեան Հայրիկ» մենաներկայացումը` հեղինակութեամբ, խաղարկութեամբ եւ բեմադրութեամբ գիտնական, թատերագիր, բանաստեղծ, թարգմանիչ, թատերագէտ, գրաքննադատ, բեմադրիչ, դերասան, խմբագիր, հասարակական գործիչ, դաստիարակ դոկտ. Հրանդ Մարգարեանի:
Համազգայինի Լիբանանի Շրջանային վարչութեան անունով Հուրի Զաքարեան բարի գալուստ մաղթելէ ետք ներկաներուն յայտնեց, որ սոյն մենաթատրոնը սփիւռքի ներկայ պայմաններուն մէջ պատահականօրէն ընտրուած նիւթ մը չէ` նկատի ունենալով, որ ան կ՛անդրադառնայ ազգային զարթօնքին, որուն այնքան կարիքը ունինք այսօր Հայաստանի եւ սփիւռքի մէջ:
Խրիմեան Հայրիկ խօսեցաւ կիպրահայութեան
Կիրակի, 11 Նոյեմբեր 2018-ին Խրիմեան Հայրիկ բեմ բարձրացաւ Նիկոսիոյ մէջ եւ իր հզօր պատգամը փոխանցեց հայութան, շեշտելով մեր հայրենիքին, հաւատքին, մշակոյթին եւ հայ ընտանիքին կարեւորութիւնը ազգի փրկութեան ու յարատեւութեան որպէս միակ գրաւական:
Համազգայինի Կիպրոսի մասնաճիւղի կազմակերպած ձեռնարկին ներկայ ժողովուրդը մագնիսացած հետեւեցաւ Խրիմեան Հայրիկի պատումին՝ իր կեանքի մանրամասնութիւններուն, հոգեւորականի փորձառութիւններուն եւ ունեցած դժուարութիւններուն մասին:
Յուզումով հետեւեցաւ անոր պատրիարքական ու կաթողիկոսական տարիներու քաղաքական վերիվայրումներուն՝ Պերլինի Վեհաժողով, եկեղեցական կալուածներու գրաւում եւ այլ դրուագներու նկարագրութեան:
Վերջաւորութեան հանդիսատեսները որոտընդոստ ծափերով ողջունեցին ու իրենց գնահատանքը արտայայտեցին Տոքթ. Հրանդ Մարգարեանին, որ այնքան հարազատ ու հայօրէն յուզիչ ու պանծալի կերպով ներկայացուց Խրիմեան Հայրիկի կերպարը, ժամէ մը աւելի տեւած բարձրարուեստ մենաներկայացումով:
Ներկայացում՝ որ միեւնոյն ատեն հայրենասիրութեան եւ յառաջդիմականութեան մասին դաստիարակչական պատգամ մը ունէր:
Թատերագիր, բեմադրիչ, դերասան, գրագէտ, քննադատ, գիտնական, ուսուցիչ եւ հասարակական գործիչ Հրանդ Մարգարեանի հեղինակութեամբ, բեմադրութեամբ եւ խաղարկութեամբ ներկայացուած այս հրաշալի ներկայացումը անջնջելի պիտի մնայ կիպրահայութեան մտքին մէջ: 
Ժողովուրդը սրահէն մեկնեցաւ զինք դարձեալ շուտով տեսնելու եւ անոր արուեստը ըմբոշխնելու փափաքով, այդ փափաքին իրականացման պարտականութիւնը դնելով Համազգայինին վրայ:
«Կը Խաղամ Կը Սորվիմ Կը Մեծնամ» մանկապարտէզի դասագիրքի ներկայացում (Լիբանան)
Երեքշաբթի, 28 Յունիս, կէսօրէ ետք ժամը 4:00-ին, Համազգայինի «Վահէ Սէթեան» հրատարակչատան մէջ տեղի ունեցաւ Համազգայինի պատրաստած մանկապարտէզի «Կը խաղամ, կը սորվիմ, կը մեծնամ» թիւ 2 դասագիրքի ներկայացումը:
Այս շարքի առաջին դասագիրքը լոյս տեսաւ 2019-ին եւ արդէն որդեգրուած է լիբանանահայ եւ արտասահմանի մեծ թիւով հայկական վարժարաններու կողմէ:
Շարքին երկրորդ դասագիրքը լոյս տեսաւ այս տարի: Պատրաստող խումբին մաս կը կազմեն Թալին Եահնիեան, Սեդա Մածունեան, Մարիա Պիլէմճեան եւ Արազ Քելէշեան:
Ծրարի գեղարուեստական ձեւաւորումը եւ նկարազարդումը կատարած է Նենսի Մումջողլեան:
Ներկայացման ներկայ գտնուեցան լիբանանահայ բոլոր հայկական վարժարաններու մանկապարտէզներու ուսուցիչներ:
Երիտասարդներու զարգացման մրցում Թեսաղոնիկէի մէջ
«Ազատ Օր».- Կազմակերպութեամբ «Համազգային» հայ կրթական եւ մշակութային միութեան Թեսաղոնիկէի «Ղ. Սարեան» մասնաճիւղի վարչութեան, Շաբաթ՝ 25 Յունուար 2020-ի երեկոյեան մինչեւ ուշ գիշեր, «Տէր-Զաքարեան» սրահէն ներս տեղի ունեցաւ զարգացման մրցում ներկայութեամբ աւելի քան 30 երիտասարդ-երիտասարդուհիներու։
Սոյն ձեռնարկին նաեւ ներկայ էր նաեւ շրջանի հոգեւոր հովիւը։
Մասնակցող երիտասարդները բաժնուեցան 2 խումբերու։
Հոգեւոր, ազգային, մշակութային, մարզական, աշխարհագրական եւ պատմական հարցումներով։
Մարգրիտ եւ Գուրգէն Ասատուրեաններ Համազգայինի Պէյրութի Ճեմարանին կը կտակեն մէկ միլիոն երկու հարիւր իննսունինը հազար եւ քառասուն ամերիկեան տոլար
Համազգային հայ կրթական եւ մշակութային միութեան Կեդրոնական վարչութիւնը կը յայտարարէ, թէ Միացեալ Նահանգներէն 2011-ին հանգուցեալ Մարգրիտ եւ Գուրգէն Ասատուրեաններ Համազգայինի «Նշան Փալանճեան ֊ ներկայիս Մ. եւ Հ. Արսլանեան» Ճեմարանին կտակած են մէկ միլիոն երկու հարիւր իննսունինը հազար եւ քառասուն ամերիկեան տոլար:
Կեդրոնական վարչութեան որոշումով, այս գումարէն մէկ միլիոն երկու հարիւր հազար տոլար պիտի բարդուի նախապէս արդէն հաստատուած «Մ. եւ Հ. Արսլանեան Ճեմարանի ապահովութեան հիմնադրամ»-ին (Endowment Fund) վրայ:
Այս հիմնադրամը կը միտի նպաստել Ճեմարանը ապագային նիւթապէս ապահով եւ ինքնաբաւ դարձնելու նպատակի իրականացման:
Համազգային հայ կրթական եւ մշակութային միութեան Կեդրոնական վարչութիւնը շնորհակալական խօսք կ՛ուղղէ բոլոր անոնց, որոնք այս կտակի յղացման եւ գործադրութեան ընթացքին` իրաւաբանական եւ գործնական ճիգ չխնայեցին, որպէսզի կտակը հասնի կտակառուին:
Համազգային հայ կրթական եւ մշակութային միութեան Կեդրոնական վարչութիւնը երախտապարտ կը մնայ Մարգրիտ եւ Գուրգէն Ասատուրեան քոյր-եղբօր:
Անոնց ազգանուէր գործունէութիւնը կը հանդիսանայ իրենց ապրած կեանքերուն լրումը, իսկ Համազգայինի «Նշան Փալանճեան ֊ ներկայիս Մ. եւ Հ. Արսլանեան Ճեմարան»-ի հանդէպ կտակով արտայայտուած իրենց հաւատքը իբրեւ ուղեցոյց պիտի ծառայէ այլոց, որ քալեն Մարգրիտ եւ Գուրգէն Ասատուրեաններու օրինակելի ճամբէն:
ՀԱՄԱԶԳԱՅԻՆ ՀԱՅ ԿՐԹԱԿԱՆ ԵՒ ՄՇԱԿՈՒԹԱՅԻՆ ՄԻՈՒԹԵԱՆ ԿԵԴՐՈՆԱԿԱՆ ՎԱՐՉՈՒԹԻՒՆ
Համազգայինի «Գուսան» երգչախումբին Ս. Ծննդեան առաջին համերգը (Լիբանան)
«Ազդակ» օրաթերթ.- Բարձր հովանաւորութեամբ Արամ Ա կաթողիկոսին եւ կազմակերպութեամբ «Թռչնոց բոյն»-ի տիկնանց միութեան, Համազգայինի «Գուսան» երգչախումբը Ս. Ծննդեան իր առաջին համերգը ներկայացուց Ժիպէյլի Մար Եաագուպ եկեղեցւոյ մէջ, Կիրակի, 29 Դեկտեմբեր 2019-ի երեկոյեան ժամը 7:00-ին: Խմբավարութեամբ մայեսթրօ Գրիգոր Ալոզեանի եւ երգեհոնի նուագակցութեամբ Յասմիկ Գասպարեանի, համերգը կ՛ընդգրկէր հարազատ աւանդական շարականներ Ս. Ծննդեան ծիսական երգեր, աւետիսներ եւ Կոմիտասի Ս. Ծննդեան հաւաքածոներէն:
Նաեւ ասորերէն, լիբանանեան խօսակցական արաբերէնով եւ անգլերէն տօներգեր ու շարականներ:
Համերգի ընթացքին հանդէս եկաւ ազգային տուտուկը եւ դասական ջութակը` գուսանականներ Նաթալի Աբոքեանի ու Ռիթա Աստիկեանի կատարողութեամբ: Օրուան մենակատարներն էին սոփրանօ Շողիկ Թորոսեան եւ Աւետիս Ագրապեան: Համերգի արաբերէն բացատրութիւնները ներկայացուցին ՀՅԴ ԼԵՄ-ի «Արարատ» կորիզի անդամները:
Համերգին ընթացքին խօսք առին Մարոնիներու Ժիպէյլի առաջնորդ Միշել Աուն եպիսկոպոսը, Ժիպէյլի քաղաքապետը եւ երկու թաղապետներ:
Նաեւ խօսք առաւ «Թռչնոց բոյն»-ի ընդհանուր տնօրէն ու տեսուչ Մեղրիկ եպս. Բարիքեան, որ պարգեւատրեց Մարի Շամին` տարիներու իր ծառայութեան համար, եւ գնահատեց Համազգայինի «Գուսան» երգչախումբը եւ անոր խմբավարն ու անդամները:
Գուսան երգչախումբի առինքնող ելոյթը (Գանատա)
Կը լսենք ասդիէն անդիէն, մենք եւս արթուն վկաներն ենք, թէ ինչպէս հայ երգը անընդհատ եւ ամենուրեք ենթակայ կը դառնայ իր դիմագիծին, իր ինքնութեան սպառնացող օտարամուտ ոյժերու, ըլլան անոնք թրքական, պարսկական, արաբական թէ այլ երանգաւորումներ։
Բարեբախտաբար, այս երեւոյթին միւս երեսը կայ՝ հայ երգը անաղարտ պահելու եւ նորահաս սերունդին փոխանցելու տքնաջան աշխատանքը, որուն յամառօրէն կառչած կը մնայ Համազգայինը` այս պարագային Գլաձոր մասնաճիւղը, իր «Գուսան» երգչախումբով։
Կիրակի, 17 Մարտ 2019ի յետմիջօրէին, Համազգայինի Տաթեւ մասնաճիւղի հրաւէրով՝ Գէյպրիճի Հայ Կեդրոնէն ներս կայացած Համազգայինի «Գուսան» երգչախումբի համերգը, բծախնդրութեամբ համադրուած երգերու այլազանութեամբն ու բարձրորակ, հոգեթով կատարումներով, հպարտութեան եւ յուզումի պահեր ստեղծեց հանդիսատեսին մօտ, նամանաւանդ Գէյմպրիճի նման փոքրաթիւ համայնքի մը մէջ, ուր այսպիսի երեւոյթները հազուադէպ են տարուան ընթացքին։
Գէյմպրիճի Հայ Կեդրոնի սրահին մէջ ենք, ժամը հասած է. ծափերու ներքեւ, իրերայաջորդ կերպով սրահ մուտք կը գործեն թիւով վաթսուն հաշուող «Գուսան» երգչախումբի անդամները, վաստակաւոր դաշնակահար Վանիկ Յովհաննիսեանն ու տաղանդաւոր խմբավար Հռիփսիմէ Թովմասեանը. վայրկեան մ՚իսկ չանցած, կը սաւառնինք դէպի հայրենիք, մեր մեկնակէտն ու վերջակէտը։
«Իմ հեռաւոր հայրենիք»ով Մասիսի ու Սիփանի կարօտը կ՚երգենք, «Գարահիսար»ով վերստին թափ կ՚առնէ մեր ազգային ոգին, «Ես աղջիկ եմ» քնքոյշ երգի կատարումով կը թեթեւնան մեր հոգիները գէթ քանի մը վայրկեան, մինչեւ հասնինք «Քելէ Լաօ»ին։
Քիչերն են այսօր, որ մեր պապենական երգերը կը կատարեն այսքան հարազատօրէն, որքան ժողովրդական երգերու մեկնաբան Նուէր Ղազարեանը. իր հրապուրիչ մեկնաբանութեան, տուտուկի վրայ կ՚ընկերակցի որդին՝ պատանի տարիքին իսկ բազմաթիւ առիթներով հանդէս եկած Սէյրան Ղազարեանը, որուն անմիջապէս կը յաջորդէ Սիլվա Կապուտիկեանի «Քելէ Լաօ» բանաստեղծութիւնը, ասմունքող Թամար Տօնապետեան Գուզուեանի տպաւորիչ մեկնաբանութեամբ։
«Պինկէօլ»ն ու Կոմիտասի «Կայնի եարօ»ն իրերայաջորդ կերպով կը ներկայացնէ երգչախումբը ու «Կռունկներ»ու թեւերուն, «Նուպար»ի «պօյ»ով հիացած կը հասնինք երկրորդ մեներգին՝ մօր մասին գրուած «Պատրանքի թեւով» ստեղծագործութեան, հոյակապ մեկնաբանութեամբ շնորհալի Մինէ Ծատուրեանի։
Բարսեղ Կանաչեանի ստեղծագործութիւններէն «Շուշօ»ն իւրայատուկ տեղ գրաւած է Գուսանականներուն մօտ, թէ իր բարբառային պարունակութեամբ, եւ թէ երաժշտութեամբ. ջեյրան Շուշոյի հմայքով ու Սասնայ սարերով տարուած կը հասնինք բոլորիս ծանօթ ու սիրելի «Այ վարդ»ին, որուն մեկնաբանն է Գուսանի աստղերէն, տաղանդաւոր մեներգող Լեւոն Գարակիւլլէեանը։
Կարա Մուրզայի «Լեպհո լէ լէ»էն ետք, «Երեւան»ով վերջ կը գտնէ յայտագիրին առաջին բաժինը, հանդիսատեսը ձգելով անյագ ու անհամբեր երկրորդին։
Հակիրճ դադարը իր աւարտին կը հասնի. երկրորդ բաժինն է։ «Լուռ գիշերին» աստղունք լուսնին ձայն կու տան ու խորհրդաւոր մթնոլորտ մը կը ստեղծուի սրահին մէջ, Աւետիք Իսահակեանի բառերով օժտուած երգին գեղեցիկ կատարողութեան ընդմէջէն։
Նուրբ երգերու շարանը կը շարունակուի. Արա Տէր Յարութիւնեանի եւ Գուսանի երկարամեայ մեներգողներէն Րաֆֆի Տէր Պօղոսեանի գեղեցիկ զուգերգով հարստացած «Ախ աղջիկ»ին կը յաջորդէ դարձեալ Հ. Գրիգորեանի երաժշտութեամբ՝ Րաֆֆի Տէր Պօղոսեանի կողմէ «Թոյլ տուէք դառնամ» ի յուզումնալից մեկնաբանութիւնը, որ կ՚արժանանայ ներկաներու բուռն ծափերուն։
«Այ եայլի»ին կը յաջորդէ «Հովւի երգը». Նուէր Ղազարեան դարձեալ կը տպաւորէ իր հարազատ մեկնաբանութեամբ, կ՚ընկերակցի երգչախումբը։ 
«Նազան եար» ծանօթ ու խանդավառ երգի կատարողութենէն կ՚անցնինք «Հայաստան ասելիս»ին, խօսքը՝ Համօ Սահեանի, երաժշտութիւնը՝ դաշնակահար Վանիկ Յովհաննիսեանի. յուզիչ է երգը, յուզիչ է նաեւ Լեւոն Գարակիւլլէեանի մեկնաբանութիւնը։
Լեւոն կը շարունակէ իր թովիչ ձայնով տպաւորել ներկաները «Երեկոն նաւահանգստում» երգով, ընկերակցութեամբ երգչախումբին։
Յաջորդող երեք երգերը դարձեալ դէպի հայրենիք կ՚ուղղեն մեր հայեացքը։ 
«Փառքի ճամբով»ի ոգեշունչ կատարողութեան կը յաջորդէ «Տուն իմ հայրենի». դարձեալ կը լսուի Մինէ Ծատուրեանի հմայիչ ձայնը, մինչ երգչախումբը կ՚ընկերակցի մերթ ընդ մերթ. նշենք, որ երգչախումբի երաժշտութեան բաժինը յօրինումն է Վանիկ Յովհաննիսեանի։
Գուսանը իր յայտագիրը կը փակէ բոլորին սիրելի «Երեւան-Էրեբունի» երգի հոգեպարար մեկնաբանութեամբ։
Շնորհիւ խմբավար Հռիփսիմէ Թովմասեանի անսակարկ նուիրումին ու բծախնդիր հետեւողականութեան, դաշնակահար Վանիկ Յովհաննիսեանի անվերապահ, որոշիչ դերակատարութեան, զուլալ Հայ երգը իր վեհութեամբ բեմի վրայ էր։
Հնչեցին Կոմիտասն ու Կանաչեանը, Հեքիմեանը, Կարա Մուրզան ու Ալէմշահը, Աւետիսեանն ու Ալթունեանը...։
Թիւով քսաներեք ստեղծագործութիւն, մեներգներով, զուգերգներով, տուտուկով ու ասմունքով համեմուած նրբաճաշակ ծրագիր. երկարամեայ մեներգողներ ու երիտասարդ շնորհալի աստղեր, հին ու նոր յօրինումներ, ազգային, դասական ու ժողովրդական ոճի գոհարներ. վերջապէս, բարձրորակ, համահունչ խմբային երգեցողութիւն։
Գէյպրիճի «Տաթեւ» մասնաճիւղի ատենապետ Սամուէլ Մովսիսեանի շնորհակալական խօսքով եւ իւրայատկօրէն պատրաստուած ծաղկեփունջերու տուուչութեամբ վերջ կը գտնէ «Գուսան» երգչախումբի այս ելոյթը։
Իսկ այն որ հանդիսատեսը կը տանի հետը՝ հոգիի թռիչք, հպարտութեան զգացում, կտոր մը հայրենիք։
Մարաթուկ
Արուեստագէտ Գրիգոր Ակոբեանի ալպոմի մակագրութիւն եւ անհատական հաւաքածոյի ցուցահանդէս (Լիբանան)
Հովանաւորութեամբ Լիբանանի հայոց թեմի առաջնորդ Նարեկ արքեպիսկոպոսին եւ կազմակերպութեամբ Համազգայինի «Լիւսի Թիւթիւնճեան» ցուցասրահին Հինգշաբթի, 9 Մայիս 2019-ին, երեկոյեան ժամը 7:00-ին, տեղի ունեցաւ Գրիգոր Ակոբեանի ալպոմի մակագրութիւնը եւ իր անհատական հաւաքածոյին ցուցահանդէսը:
Ցուցադրուած էին 98 աքրելիք եւ խառն թեքնիք պաստառներ, որոնք Ակոբեանի անձնական հաւաքածոյին մաս կը կազմէին:
«Լիւսի Թիւթիւնճեան» ցուցասրահի տնօրէն Յակոբ Հաւաթեան բարի գալուստ մաղթելէ ետք ներկաներուն յիշատակելի առիթ նկատեց սոյն նախաձեռնութիւնը, որովհետեւ Ակոբեանի աւելի քան 50 տարիներու ստեղծագործական աշխատանքին ցուցահանդէսն է:
«Յիսուն տարիներ համակ նուիրում, հաւատարմութիւն, իր գործին հանդէպ անկեղծութիւն, ելեւէջներ կեանքին մէջ եւ ահաւասիկ այսօր կը ներկայանայ իր տիտանային գործով, իր հսկայական թիւով ցուցահանդէսներու արգասիքը հանդիսացող աշխատանքներով, նաեւ տակաւին միշտ նորոգուելու կամքով ու դէպի առջեւ նայելու վճռակամութեամբ»,- հաստատեց Հաւաթեան` աւելցնելով, որ ինք ծանօթացած է արուեստագէտին ցուցասրահի հիմնադրութեան առաջին իսկ օրէն եւ տասը տարիէ կը գործակցի իրենց հետ` աւելցնելով, որ Ակոբեան այլ արուեստագէտներու շարքին իր ներդրումը ունեցաւ լիբանանահայ գեղանկարչական ասպարէզին մէջ:
Հաւաթեան ըսաւ, թէ Ակոբեան բծախնդիր եւ կարգապահ արուեստագէտ մըն է, նաեւ կեանքին նկատմամբ ունի պայծառ պատկերացում եւ բոլոր դժուարութիւնները ժպիտով յաղթահարելու վճռակամութիւն, եւ իր արուեստը կը ժպտայ մեզի, կ՛ազնուացնէ մեր հոգիները, կը գեղեցկացնէ մեր միջավայրը:
Գրիգոր Ակոբեանի «Այբուբեն» ցուցահանդէսի բացման հանդիսութիւն (Լիբանան)
Համազգայինի «Լիւսի Թիւթիւնճեան» ցուցասրահի ընդարձակ երկու սրահները իւրայատուկ հրապոյր մը ունէին` պատկերազարդուելով գեղանկարիչ Գրիգոր Ակոբեանի գեղանկարներով եւ մանաւանդ Այբուբենի նկարներով:
Հայոց 36 տառերը իւրայատուկ խորհրդաւորութեամբ կը պարուրէին անոնց դիմաց կանգնողը եւ մտաբերել կու տային մայրենի լեզուի քաղցրութիւնն ու հմայքը, անոր արժէքը, գեղեցկութիւնն ու դարաւոր պատմութիւնը:
Գեղանկարիչ Գրիգոր Ակոբեանի «Այբուբեն» ցուցահանդէսի բացման հանդիսութիւնը տեղի ունեցաւ Հինգշաբթի, 14 Մայիս 2015-ին, երեկոյեան ժամը 7:00-ին, «Լիւսի Թիւթիւնճեան» ցուցասրահին կազմակերպութեամբ:
Լ. Մութաֆեանի «Պատուալի Վաղոն» Երկի ներկայացում (Լիբանան)
Չորեքշաբթի, 15 Հոկտեմբեր 2014-ին, երեկոյեան ժամը 7:30-ին, «Բագին»-ի խմբագրատան մէջ տեղի ունեցաւ ընթերցման հանդիպում, որուն ընթացքին երիտասարդ դերասան Հրայր Գալեմքերեան ներկայացուց թատերագիր եւ արուեստաբան Լեւոն Մութաֆեանի «Պատուալի Վաղոն» թատերական երկը:
Ձեռնարկին բացումը կատարեց «Բագին»-ի խմբագիր Յակոբ Պալեան, որ ընդհանուր գիծերու մէջ ներկայացուց Լեւոն Մութաֆեանը` շեշտելով, որ գրական շունչ ունենալու կողքին ան ժրաջան աշխատող է, հեղինակ է աւելի քան 30 գիրքերու, կատարած է մեծաթիւ թարգմանութիւններ եւ աշխատութիւններ:
«Պատուալի Վաղոն», ըստ Պալեանի, յատկապէս կարեւոր է այն իմաստով, որ անիկա մեր պատմութեան կարգ մը էջերու բեմագրութիւնն է, ինչ որ կը նշանակէ, թէ առիթ կայ մեր պատմութիւնը բեմականացնելու, բան մը, որ չէ եղած պէտք եղածին պէս:
Համազգայինի «Բագին» Գրական Հանդէսի վերջին երկու տարիները
«Ազդակ» օրաթերթ.- Արդէն երկու տարի է Համազգայինի «Բագին» գրական հանդէսը լոյս կը տեսնէ նոր խմբագրական կազմով մը` գլխաւոր խմբագիր` Սոնիա Քիլեճեան-Աճեմեան, փոխխմբագիր` Նորա Բարսեղեան, խմբագրական խորհուրդ` Քրիստիան Բատիկեան, Մարուշ Երամեան, Վիգէն Թիւֆենքճեան, Յակոբ Կիւլլիւճեան, Աւետիս Հաճեան, Վարդան Մատթէոսեան, Շաղիկ Մկրտիչեան, Արքեմնիկ Նիկողոսեան, Արամ Պաչեան, Սեւան Տէյիրմենճեան, Միրնա Տուզճեան եւ Յարութիւն Քիւրքճեան:
Ձեւաւորումը վստահուած է Անուշ Ակներեանին, իսկ էջադրումը` Գօգօ Հաւանճեանին:
Խմբագրութեան անդամները երէց եւ երիտասարդ սերունդի գրողներ են, որոնք նոր շունչով, նոր մօտեցումներով եւ նոր տեսիլքով սկսան հրատարակութեան տալ «Բագին»-ը:
Լոյս տեսած են արդէն 2016-ի եւ 2017-ի թիւերը` եռամսեայ հերթականութեամբ, ընդամէնը` 7 թիւ (2016-ի առաջին երկու թիւերը` միացեալ, նուիրուած` Գրիգոր Պըլտեանին):
Նախքան որեւէ խօսք ըսելը` անհրաժեշտ է քանի մը հաստատումներ կատարել: Համազգայինի «Բագին» գրական հանդէսը արդէն 57 տարիներէ ի վեր լոյս կը տեսնէ եւ ստեղծած է վաստակ մը, որ հպարտութիւն կը ներշնչէ:
Կուտակուած է պատկառելի արխիւ, որ հայ գրականութեան 20-րդ դարու ստեղծագործութիւններու կարեւոր շտեմարան մը կը նկատուի:
Դասախօսական երեկոյ (Սուրիա)
Կազմակերպութեամբ Համազգայինի « Լ.Շանթ» Մասնաճիւղի Վարչութեան, Ուրբաթ, 13 Օգոստոս 2021-ին տեղի ունեցաւ «Հայկական Հարցը եւ Դաւադրական Դաշնագիրները 1878-1923» խորագիրով դասախօսական երեկոյ մը, Դամասկոսի «Ահարոնեան» կեդրոնէն ներս։ Ձեռնարկին ներկայ էին կեդրոնի պատասխանատու մարմինի անդամները, բարեսիրական, մարզական եւ մշակութային միութիւններու ներկայացուցիչներ, հրաւիրեալներ եւ ազգայիններ:
Վարչութեան անդամ Շողիկ Սարգիսեան բարի գալուստ մաղթեց ներկաներուն եւ ներկայացուց դասախօսին հակիրճ կենսագրականը, որմէ ետք վարչութեան խօսքը արտասանեց Վարանդ Մելքոնեան։ Ան անդրադարձ կատարեց վարչութեան հետեւողական աշխատանքին, դիտել տալով, որ վարչութիւնը ճիգ չի խնայեր լուսարձակի տակ բերելու հայ ժողովուրդը յուզող պատմական իրադարձութիւնները:
Գեղարուեստական յայտագիրով հանդէս եկան Սերուժ Ղազարեան, որ հայրենաշունչ ոգիով մեներգեց «Ախբերս ու Ես»ը տպաւորելով ներկաները եւ Սերժ Պոյաճեան, որ ջութակով հմտօրէն նուագեց «Ազգ Փառապանծ»ը։ 
Համազգայինի Գեղարուեստի դպրոցներու եւ նախարարութեան միջեւ փոխըմբռնման յուշագիրի (MOU) ստորագրութիւն (Լիբանան)
Ուրբաթ, 27 Յունուարի 2023-ին, կէսօրէ առաջ ժամը 11:00-ին, Համազգայինի Գեղարուեստի դպրոցները ներկայացնող պատուիրակութիւն մը, որուն մաս կը կազմէին Համազգայինի Կեդրոնական վարչութեան ատենապետը, Շրջանային վարչութեան եւ Գեղարուեստի դպրոցներու խնամակալութեան դիւանները, Շրջանային վարչութեան մօտ Կեդրոնական վարչութեան ներկայացուցիչը, Գեղարուեստի դպրոցներուն մօտ խնամակալութեան ներկայացուցիչը, կրթական եւ վարչական տնօրէնները, այցելեց Լիբանանի մշակոյթի նախարարութիւն, ուր տեղի ունեցաւ Համազգայինի Գեղարուեստի դպրոցներու եւ նախարարութեան միջեւ փոխըմբռնման յուշագիրի (MOU) ստորագրութիւն:
Այս համաձայնագիրով Համազգայինի եւ մշակոյթի նախարարութեան միջեւ արուեստի ու մշակոյթի տարբեր բնագաւառներուն մէջ համագործակցութեան նոր առիթներ պիտի ստեղծուին, նաեւ` այս յուշագիրին հիմամբ, այսուհետեւ գեղարուեստի դպրոցները («Բ. Կանաչեան» երաժշտական քոլեճ, «Թորոս Ռոսլին» կերպարուեստի եւ կարպետի դպրոցներ, «Գայեանէ» պարարուեստի եւ պալէի դպրոցներ, «Կարկաչ» երգչախումբ, «Արեգ» թատերական դպրոց) կը ճանչցուին մշակոյթի նախարարութեան կողմէ:
Հանդիպում Համազգայինի Կեդրոնական Վարչութեան հետ
Երեքշաբթի 5 Յուլիս 2022-ին, երեկոյեան ժամը 7:30ին, Համազգայինի Լիբանանի Շրջանային վարչութեան դիւանը այցելեց Շաղզոյեան կեդրոնի «Բագին»-ի գրասենեակ, ուր հանդիպում մը ունեցաւ Համազգայինի Կեդրոնական Վարչութեան նստավայրի անդամերուն հետ։
Հանդիպումին ընթացքին գլխաւորաբար քննարկուեցան եկող տարեշրջանի մարտահրաւէրները Լիբանանի մէջ շարունակուող տնտեսական ծանր պայմաններուն ի տես։
Այս գծով անհրաժեշտ նկատուեցաւ հաւաքական ճիգեր ի գործ դնել յաղթահարելու զանազան դժուարութիւնները, մասնաւորաբար ապահովելու շուրջ 800 աշակերտներու գեղարուեստական կրթութիւն ջամբող Լիբանանի Համազգայինի գեղարուեստի դպրոցներու անխափան գործունէութիւնը։
Հանդիպումի աւարտին Կեդրոնական Վարչութեան անդամները յաջողութիւն մաղթեցին Լիբանանի Շրջանային Վարչութեան ընկերներներուն, այս դժուարին պայմաններուն վերանորոգ կորովով շարունակելու իրենց գործունէութիւնը։
Հաղորդագրութիւն
Համազգայինի Լիբանանի Շրջանային վարչութեան նախաձեռնութեամբ, երկուշաբթի, 15 Յունիս 2020-ին, Շրջանային վարչութիւնը ներկայացնող պատուիրակութիւն մը այցելեց երիտասարդութեան եւ մարմնակրթութեան նախարար Վարդինէ Օհանեան-Գէորգեանին:
Պատուիրակութիւնը նախարար Օհանեանի կողմէ գտաւ ջերմ ընդունելութիւն:
Ծանօթացման եւ գործնական այս հանդիպումին ընթացքին քննարկուեցան երիտասարդութիւնը յուզող հարցեր, ինչպէս նաեւ մշակութային կեանքին վերաբերող առկայ դժուարութիւնները:
Շրջանային վարչութիւնը ներկայացաւ առաջարկով մը, որ կը համընկնէր նաեւ նախարար Օհանեանի ծրագիրներուն, ինչ կը վերաբերի «Մշակոյթի միջոցով առողջ երիտասարդութիւն ունենալ»-ու տեսլականին:
«Առողջ մարմին առողջ միտք» կարգախօսին ներքեւ առաջարկուեցաւ կազմակերպել սեմինար մը, որուն ընթացքին պիտի ներկայացուի առհասարակ մշակոյթը եւ ի մասնաւորի հայ մշակոյթը:
Նախարար Օհանեան պատրաստակամութիւն յայտնեց գործակցելու եւ ջանք չխնայելու` այս ծրագիրին յաջողութեան համար:
Համագործակցութեան ամուր խոստումով, ջերմ մթնոլորտի մէջ եւ յաջողութեան մաղթանքներով հանդիպումը վերջ գտաւ:
ՀԱՄԱԶԳԱՅԻՆԻ ԼԻԲԱՆԱՆԻ
ՇՐՋԱՆԱՅԻՆ ՎԱՐՉՈՒԹԻՒՆ
15 Յունիս 2020
Հաղորդագրութիւն
Համազգայինի Լիբանանի Շրջանային ԻԶ. ժողովը տեղի ունեցաւ Չորեքշաբթի, 4 Սեպտեմբեր 2019-ին, «Լեւոն Շանթ» մշակութային կեդրոնին մէջ` ներկայութեամբ Համազգայինի Կեդրոնական վարչութեան, ՀՅԴ Լիբանանի Կեդրոնական կոմիտէի, Համազգայինի կառոյցներու ներկայացուցիչներու, «Ազդակ»-ի տնօրէնին եւ գեղարուեստի դպրոցներու տնօրէններուն ու խնամակալութեան ներկայացուցիչներուն: Ժողովին իրաւասու ձայնով կը մասնակցէին Համազգայինի մասնաճիւղերու, ինչպէս նաեւ «Գուսան» երգչախումբի, «Քնար» պարախումբի, «Գ. Իփէկեան» թատերախումբի, Գիր եւ գրականութեան, «Կարկաչ», «Այգ» երգչախումբերու մասնագիտացած մասնաճիւղերու պատգամաւորները, կային նաեւ հրաւիրեալներ:
Ժողովը առաջին առիթով լսեց ընթացաւարտ Շրջանային վարչութեան գործունէութեան նիւթաբարոյական տեղեկագիրը, կատարեց համապատասխան արժեւորում եւ հաստատեց, որ հակառակ երկրին դիմագրաւած դժուարութիւններուն, Շրջանային վարչութիւնը յաջողած է մշակութային աշխատանքները համակարգելու ու ծրագիրները յաջողցնելու իր ճիգին մէջ: 
Ապա ժողովը անդրադարձաւ լիբանանահայ գաղութի դիմագրաւած մշակութային ու կրթական հիմնախնդիրներուն, ինչպէս նաեւ լուսարձակի տակ առաւ այս իմաստով առկայ մարտահրաւէրներն ու զանոնք դիմագրաւելու մօտեցումները:
Այս բոլոր քննարկումներուն լոյսին տակ ճշդուեցան հետեւեալ առաջնահերթութիւնները, որոնց հիման վրայ պիտի ընթանայ Համազգայինի Լիբանանի կառոյցի յառաջիկայ երկամեակի գործունէութիւնը:
Ժողովի աւարտին կատարուեցաւ նոր Շրջանային վարչութեան կազմի ընտրութիւն` հետեւեալ ձեւով.
Սեմ Սիմոնեան ատենապետ
Նանոր Գոչունեան-Թաշճեան ատենադպիր
Նորայր Գարամանուկեան գանձապահ
Վարդան Ազնաւուրեան հաշուապահ
Աստղիկ Փանոսեան
Սիլվա Սողոմոնեան
Կարէն Եօսուլքանեան
Պեթի Հարպոյեան-Եիրիքեան
Քրիսթին Արզումանեան-Ղազարեան
Էլի Իշխանեան
Լոռի Պօղոսեան
Վիգէն Տիշչէքէնեան
Լոռի Ծառուկեան
Հաղորդագրութիւն
Համազգայինի Լիբանանի Շրջանային վարչութեան 15-րդ լիագումար նիստը գումարուեցաւ Չորեքշաբթի, 10 Յունիս 2020-ին, «Աղբալեան-ՀՄԸՄ» մարզամշակութային համալիրին մէջ եւ եղաւ «Քորոնա» ժահրին պատճառով ստեղծուած ճգնաժամին բերումով կայացած առցանց դրութեամբ հանդիպումներուն յաջորդող ֆիզիքական առաջին նիստը:
Շրջանային վարչութիւնը լսեց եւ քննեց իւրաքանչիւր մասնաճիւղի ներկայացուցիչի տեղեկագիրներն ու զեկուցումները եւ հաստատեց, որ, գտնուելով հանդերձ աննախընթաց կացութեան մը դէմ յանդիման, տարուած Համազգայինի լայնածաւալ առցանց գործունէութիւն` գեղարուեստի դպրոցներու խնամակալութեան եւ տնօրինութեան հետգործակցութեամբ, յատկապէս` Գիր եւ գրականութեան հարթակի, «Գուսան» երգչախումբի, «Քնար» պարախումբի, «Տաւիղ» նուագախումբի, «Կարօտ» դպրոցի, «Գասպար Իփէկեան» թատերախումբի ուղիղ հարցազրոյցներու եւ առցանց տօնակատարութիւններու ճամբով:
Ժողովը դրական գնահատեց կատարուած աշխատանքները, յատկապէս այս առիթով ստեղծուած media group յանձնախումբի համադրողական աշխատանքը, Դիմատետրի հետեւորդներու թիւի աճը եւ որոշեց խրախուսել գեղարուեստի խումբերը, շարունակել ընկերային ցանցերու մէջ առցանց տեսերիզներով բարձրորակ մշակոյթ հրամցնել` գաղութը արուեստին առնչակից պահելով եւ հաւատարիմ մնալով կրթական ու մշակութային հիմնարկ ըլլալու կոչումին:
Սակայն, դժբախտաբար, համաճարակին վրայ կու գայ աւելնալու Լիբանանի տնտեսական տագնապը, որուն իբրեւ հետեւանք Շրջանային վարչութիւնը իր խորին մտահոգութիւնը կը յայտնէ գեղարուեստի դպրոցներու գործունէութեան շարունակականութիւնը ապահովելու առնչութեամբ:
Առ այդ, Շրջանային վարչութիւնը որոշում կայացուց աւարտած համարել նախկին տարեշրջանը (2019/2020) եւ նկատի առնել հոկտեմբեր ամիսը` իբրեւ նոր տարեշրջանի մեկնարկի թուական:
Ի մտի ունենալով երկրին դիմագրաւած դժուարութիւնները եւ համապատասխան կառոյցներէ օժանդակութիւն ակնկալելու անիրատեսութիւնը` Շրջանային վարչութիւնը յառաջիկային համար կ՛ենթադրէ սեղմումներ, կրճատումներ, նոր պայմաններու եւ նոր պայմանագիրներու մշակումներ: 
Այս ընթացքով շարունակուելու պարագային, Շրջանային վարչութեան միակ յոյսը կը մնան ազգային բարերարները, ազգին ծառայութիւն մատուցող նուիրատուները եւ միութիւնները, ըլլան անոնք արտերկրի կամ Լիբանանի մէջ, որովհետեւ ներդրում արուեստի մէջ կը նշանակէ ներդրում հայ քաղաքակրթութեան գոյութեան եւ շարունակականութեան մէջ:
Հակառակ Լիբանանի Շրջանային վարչութեան առջեւ ծառացած վիթխարի մարտահրաւէրներուն եւ ապագայի անկանխատեսելիութեան, Շրջանային վարչութեան անդամները նոյն եռանդով եւ յուսալիութեամբ կը պատրաստուին շարունակել իրենց առաքելութիւնը:
ՀԱՄԱԶԳԱՅԻՆ ԼԻԲԱՆԱՆԻ ՇՐՋԱՆԱՅԻՆ ՎԱՐՉՈՒԹԻՒՆ
13 Յունիս, 2020
«Հայ Մուկը» տիկնիկային թատերախաղի ներկայացում (Լիբանան)
Ուրբաթ, 14 Դեկտեմբեր 2018-ին, երեկոյեան ժամը 6:00-ին, «Յովհաննէս Պօղոսեան» թատերասրահին մէջ Արցախի Հանրապետութեան Շուշիի «Մկրտիչ Խանդամիրեան»-ի Անուան պետական թատրոնը հանրութեան դիմաց հանդէս եկաւ «Հայ մուկը» տիկնիկային ներկայացումով` բեմադրութեամբ թատրոնի գեղարուեստական ղեկավար, Արցախի Հանրապետութեան ժողովրդական դերասան Լիոնիտ Յարութիւնեանի:
Ներկայացման տեւողութիւնը 45 վայրկեան էր եւ պատրաստուած էր վեց տարեկան եւ վեր պատանիներու համար:
Սոյն ներկայացման պատգամը այն էր, որ չափը կամ փոքր ըլլալը բան չեն նշանակեր:
Եթէ անձ մը կ՛ուզէ պայքարիլ, ապրիլ եւ իր մէջ գոյութիւն ունի ապրելու ուժը` չափը նշանակութիւն չունի, կարեւորը ներքին կամքի ուժն է:
Պէտք է նշել, որ աննախընթաց ներկայացում մըն էր, որովհետեւ երկար ժամանակէ ի վեր Լիբանանի մէջ դադրած էին նման տիկնիկային ելոյթներ: 
Երեւոյթ մը, որ մեծ խանդավառութիւն ստեղծեց սրահին մէջ ներկայ գտնուող մանուկներուն եւ պատանիներուն մօտ, որոնք ուշագրաւ կը հետեւէին տիկնիկային կատարումներուն:
Լիբանանի Հանրապետութեան Նախագահը կը հովանաւորէ Շարլ Ազնաւուրի նուիրուած գեղարուեստական հանդիսութիւնը
Հայկական երեսփոխանական պլոքի ներկայացուցիչ, երեսփոխան Յակոբ Բագրատունիի գլխաւորած պատուիրակութիւնը, որուն մաս կազմեցին Լիբանանի պետական երաժշտանոցի տնօրէն Պասսամ Սապա, Համազգայինի ներկայացուցիչ Յակոբ Հաւաթեան եւ Պետական ֆիլհարմոնիք նուագախումբի գլխաւոր ղեկավար Յարութ Ֆազլեան, այցելեց նախագահական պալատ եւ առաջարկեց հանրապետութեան նախագահ զօր. Միշել Աունին հովանաւորելու Շարլ Ազնաւուրի յիշատակին նուիրուած գեղարուեստական հանդիսութիւնը:
Հանրապետութեան նախագահը մեծ դրուատիքով արտայայտուեցաւ Շարլ Ազնաւուրի վաստակին եւ արուեստին մասին, ինչպէս նաեւ լուսարձակի տակ առաւ հայութեան կողքին Ազնաւուրի վայելած ժողովրդականութիւնը եւ անոր արուեստի գնահատելի ընկալումը լիբանանցի ժողովուրդին կողմէ: Ան հաստատեց, որ Ազնաւուրի ելոյթները միշտ ալ հմայած են լիբանանցի հանդիսատեսը եւ անոր երգերը կը լսուին ամէնուրեք: 
Գրիգոր Դերձակեանի շահեկան դասախօսութիւնը Հայաստանի անտառներու մասին (Գանատա)
Հինգշաբթի, 27 Օգոստոս, 2015-ի երեկոյեան, տեղի ունեցաւ Համազգային Հայ Կրթական եւ Մշակութային Միութեան «Թէյ, սուրճ եւ կարծիքներ» ակումբի կազմակերպած հաւաքը՝ Մոնթրէալի բնութեան գիրկը գտնուող Bois de Liesse զբօսայգիի Maison Pitfield-ի շքեղ հիւրասրահին մէջ։
75 ներկաներ եկած էին ունկնդրելու Գրիգոր Դերձակեանի «Հայաստանի անտառներն ու հայ երիտասարդութիւնը» նիւթը։ Նախքան յայտագրի սկիզբը, ներկաները, արդէն բաւական մտերմացած մեր ակումբի ջերմ մթնոլորտին. անոնք զբօսայգիի ծառերու տակ եւ նունուֆարներով ծածկուած աւազանին մօտ հիւրասիրուեցան մեր աւանդական թէյ ու սուրճով, հետաքրքրութեամբ սպասելով օրուան գեղարուեստական յայտագրին ու զրոյցներուն։ 
Բացման խօսքը կատարեց «Թէյ, սուրճ եւ կարծիքներ» ակումբի ընդհանուր պատասխանատու՝ Տիրուկ Մանճիկեան, ներկայացնելով դասախօսութեան միտք բանին ու օրուան յայտագիրը:
Գլխաւոր նիւթը ծառերն էին եւ այդ մղած էր օրուան հաւաքը կատարել այդ գեղեցիկ զբօսայգիին մէջ:
Ան իր խօսքին մէջ յիշեց, որ մտահոգուած Հայաատանի մէջ հանքարդիւնաբերական ընկերութիւններու կողմէ կատարուած անխնայ պեղումներէն, այլ անհատներու անպատասխանատու ծառահատումներէն եւ նկատի ունենալով այս արարքներուն հանդէպ հայրենի երիտասարդութեան ծառացումն ու դրական եւ վճռական քայլերը, կը մղուինք աւելի մօտէն իրազեկ դառնալ այս նիւթին եւ արթուն պահել մեր հետաքրքրութիւնն ու խիղճը:
Ան նաեւ նշեց թէ հայ անհատը ծառերու հանդէպ միշտ ունեցած է խոր ակնածանք, սէր ու մտերմութիւն:
Ինչպէս միշտ, դասախօսութեան նիւթը նաեւ ներշնչողն է անոր ընկերացող գեղարուեստական յայտագրին:
Առաջին առթիւ ներկաները ունկնդրեցին Ռուբէն Հախվերտեանի «Բա՛ց քո կեղեւը, ծա՛ռ» երգը, իսկ Սուրբ Յակոբ Մայր եկեղեցւոյ «Նոր Ծաղիկ» երգչախումբի անդամ Մելիսա Յարութիւնեանը մեկնաբանեց «Կռո՛ւնկ, գնա՛ մեր աշխարհից» երգը։
Համեմողը ընկհ. Տիրուկն էր, որ մէջընդմէջ կը կարդար ծառերու եւ բնութեան առնչուող առածներ ու առասպելներ:
Անահիտ Պալեան կարդաց տեղեկութիւններ Հայաստանի պատմական Սօսեաց անտառներու մասին:
Տպաւորիչ էին նաեւ պաստառի վրայ ցուցադրուած Հայստանի ծառերու նկարները՝ իրենց հայերէն եւ անգլերէն անուններով, զորս բծախնդրութեամբ պրպտած ու համադրած էր Յակոբ Մանճիկեանը։
Արփի Սողոմոնեան ասմունքեց Միսաք Մեծարենցի «Աքասիաներու շուքին տակ» սքանչելի բանաստեղծութիւնը, մեզ փոխադրելով մեր երկրորդական վարժարաններու գրականութեան դասարանները, ինչպէս նաեւ Սոնա Թիթիզեանը, որ ձեռնարկի աւարտին ընթերցեց Մուշեղ Իշխանի «Պարտիզպանը»։
Օրուան դասախօսին հակիրճ կենսագրականը ներկացուց ընկհ. Տիրուկը, նշելով որ ընկ. Գրիգոր ծնած է Պէյրութ, Լիբանան, ուր յաճախած է Համազգայինի Նշան Փալանճեան Ճեմարանը եւ աւարտած 1977-ին։
American University of Beirut-էն տիրացած է զոյգ տիտղոսներու՝ Bachelor of science in Agriculture եւ Agricultural Engineer diploma։
Մոնթրէալ հաստատուած է 1991-ին, եւ աւելի ուշ, աւարտած է Concordia համալսարանի Պատմաբանութեան ամբիոնը։
Ան անդամ է նաեւ ուսումնական պատուոյ Golden Key International Honor Society-ին։
Ընկեր Դերձակեան մանրամասնօրէն եւ բծախնդրութեամբ, power point-ի միջոցաւ ներկայացուց Հայաստանի անտառներուն եւ կենսոլորտի մասին իր հետազօտած նիւթն ու մանաւանդ՝ մտահոգութիւնները։
Ան իրապաշտօրէն մեր առջեւ դրաւ ցաւալի իրականութիւններն ու անոնց տուն տուող պատճառները, ժողովուրդին անգիտակից մօտեցումը երկրին հարազատ ծառերուն եւ կենդանիներուն եւ առհասարակ՝ բնութեան հանդէպ, ինչպէս նաեւ՝ ներկայ իշխանութիւններուն կեցուածքն ու քաղաքականութիւնը՝ Հայաստանի անտառներու եւ ընդհանուր բնապահպանութեան հանդէպ:
Ան նաեւ անդրադարձաւ սփիւռքի կազմակերպութիւններու եւ անհատներու կողմէ ծառերու վերատնկումի համար կատարուած շինիչ, շարունակական եւ կենսական աշխատանքին:
Ներկաները շատ գոհ մնացին այս դաստիարակչական բնոյթի շահաւէտ դասախօսութենէն, որ ինքնին նորութիւն մըն էր, եւ ընկ. Դերձակեանին ուղղուած հարցումներն ու անոնց տրուած սպառիչ պատասխանները առիթը ստեղծեցին աւելի մօտէն ծանօթանալու այս նիւթին, յատկապէս Հայաստանի բնական հարստութիւններու պահպանման կարեւոր գործին:
Նախքան ձեռնարկի աւարտը, Մէլիսան անգամ մը եւս հանդէս եկաւ մեծապէս խանդավառելով ներկաները Անուշ եւ Ինկայի «Մենք ենք մեր սարերը» երգով։
Ըստ սովորութեան, տեղի ունեցաւ նաեւ վիճակահանութիւն, եւ չորս ներկաներ իրենց հետ տուն տարին օրուան նիւթը խորհրդանշող գեղեցիկ բոյսեր։
Տուն վերադարձին՝ մեզի հետ կը տանէինք լոյսը լիալուսնին, հայրենի բարտիներու խշխշոցը, ինչպէս նաեւ բնապահպանութեան եւ ծառատնկումի բարելաւման եւ զարգացման յոյսը:
«Սանահին» մասնաճիւղի վարչութիւն
Դասախօսութիւն-Քննարկում` տեղեկատուական հարցերու մասին (Կիպրոս)
Ուրբաթ, 13 Հոկտեմբեր 2017-ի երեկոյեան ժամը 8:00-ին, կազմակերպութեամբ Համազգայինի Կիպրոսի «Օշական» մասնաճիւղի վարչութեան, Կիպրոսի հայոց առաջնորդարանի «Իւթիւճեան» սարհին մէջ տեղի ունեցաւ դասախօսութիւն-քննարկում` հայկական տեղեկատուական խնդիրներուն մասին:
Լիբանանէն յատկապէս հրաւիրուած էր «Ազդակ» օրաթերթի տնօրէն Շահան Գանտահարեան:
Դասախօսութեան ներկայ էին կիպրահայոց թեմի կաթողիկոսական փոխանորդ Խորէն արք. Տողրամաճեանը, կիպրահայութեան պետական ներկայացուցիչ Վարդգէս Մահտէսեանը, Նիկոսիոյ եւ Լառնաքայի հոգեւոր հովիւները, Ազգային վարչութեան անդամները, Նարեկ Ազգային վարժարանի հոգաբարձութիւնն ու տնօրէնութիւնը, մամուլի աշխատակիցներ եւ գաղութին մէջ գործող միութիւններու ներկայացուցիչներ:
Բացման խօսքով հանդէս եկաւ Համազգայինի «Օշական» մասնաճիւղի ատենապետ Արթօ Դաւիթեանը, որ ներկայացուց նիւթին կարեւորութիւնը` շեշտելով այս մարզին մէջ այսօր գոյութիւն ունեցող նորութիւններուն դիմաց հայկական լրատուամիջոցներու որդեգրելիք միջոցներու հրամայականը:
Դասախօսական հանդիպումը վարեց դոկտ. Հրայր Ճեպեճեանը, որ նախաբան կատարեց պատմութեան ընթացքին մամուլին ունեցած ազդեցութեան` հանրային կարծիքի կայացման գործընթացին վրայ: Ճեպեճեան նաեւ խօսեցաւ «Ազդակ»-ի իրականացուցած բազմաշերտ աշխատանքներու մասին` շեշտելով թերթին հրապարակումներուն առանցքը` առարկայականութիւնն ու համահայկականութիւնը:
Օրուան դասախօս Շահան Գանտահարեան նիւթը բաժնեց հիմնական երեք մասերու`
Երեք ուղղութիւններուն շուրջ զեկուցելէ ետք Շահան Գանտահարեան եզրափակեց. «Կիպրոսը հայկական գործընթացներու համար այսօր ամէնէն դրական ենթահողն է աշխարհի բոլոր պետութիւններուն մէջ:
Այս պատճառով ալ որքան աշխուժանան Երեւանի հետ յարաբերութիւնները, որքան համասփիւռքեան կազմակերպութիւններու քաղաքական գործունէութեան կիզակէտին վրայ յայտնուի Կիպրոսը եւ որքան ալ ճիշդ առարկայական լուսաբանումներ կատարէ հայկական լրատուադաշտը նման յայտարարութիւններու եւ անոնց հետեւելիք քաղաքական քայլերուն, այնքան կը շահի հայկական դաշտը թէ՛ իբրեւ պետութիւն, թէ՛ իբրեւ սփիւռք եւ թէ՛ իբրեւ, մեր պարագային, լրատուադաշտ»:
Դասախօսութեան հետեւեցաւ քննարկում. ներկաները իրենց տեսակէտներով եւ տեղեկատուական ոլորտի վերաբերող հետաքրքրական առաջարկներով ներդրում բերին ձեռնարկի բովանդակութեան:
Դասախօսական ձեռնարկ՝ «Արդիականութիւն, քաղաքականութիւն եւ արուեստ» (Լիբանան)
Համագործակցութեամբ Զաւարեան ուսանողական միութեան Zomtalks-ի եւ Համազգայինի «Գ. Իփէկեան» թատերախումբին Երկուշաբթի, 19 Մարտ 2018-ին, երեկոյեան ժամը 8:30-ին, Համազգայինի «Սիմոն Վրացեան» ակումբին մէջ տեղի ունեցաւ դասախօսական ձեռնարկ մը, որուն նիւթն էր «Արդիականութիւն, քաղաքականութիւն եւ արուեստ»:
Օրուան դասախօսն էր Խաչիկ Տէր Ղուկասեան:
Բացման խօսքը կատարեց Zomtalks-ի անդամներէն Նայիրա Պաղտասարեան: Ան նկատեց, որ այսպիսի հանդիպումները լաւագոյն առիթներ են քննական միտք զարգացնելու իմաստով:
Համազգայինի «Գ. Իփէկեան» թատերախումբին անունով բարի գալուստի խօսք արտասանեց Սէրուժ Յովսէփեան:
Ան ամփոփ գիծերու մէջ ծանօթացուց օրուան դասախօսը` Խաչիկ Տէր Ղուկասեանը եւ հրաւիրեց զինք ներկայացնելու օրուան նիւթը:
Խաչիկ Տէր Ղուկասեան մասնագիտացած ըլլալով միջազգային յարաբերութիւններու մէջ իր նիւթը սկսաւ հպանցիկ ակնարկ մը նետելով յետարդիական տեսութեան վրայ:
Խօսելով արդիականութիւն եզրին մասին` ան անդրադարձաւ 2016-ին տեղի ունեցած երկու իրադարձութիւններու:
Առաջինը 23 Յունիսին Մեծն Բրիտանիոյ մէջ հանրաքուէն էր, որ ծանօթ է «Պրեքզիթ» անունով:
Բրիտանացի քաղաքացիներ քիչ համեմատութեամբ քուէարկեցին, որ Մեծն Բրիտանիան Եւրոպական Միութենէն դուրս գալու գործընթացը սկսի: 
Երկրորդը` հոկտեմբեր ամսուն Միացեալ Նահանգներու մէջ Տոնալտ Թրամփի նախագահ ընտրութիւնն էր:
Այս երկու իրադարձութիւններուն լոյսին տակ ընթացիկ օրաթերթերը ազատական համաշխարհային կարգի տագնապի ահազանգը հնչեցուցին:
Ապա ան հարցադրում մը կատարեց, որ արդեօք այսօր աւարտա՞ծ է այս տագնապը: 
Արդիականութեան յառաջացուցած տագնապներէն մէկն է դրամատիրութիւնը: 
Ան նշեց, որ եթէ Մեծն Բրիտանիան դուրս գայ Եւրոպական Միութենէն, անիկա կը սկսի մասնատուիլ եւ կը քայքայուի:
Դասախօսական երեկոյ` Կոմիտասի անուան պետական երաժշտանոցի մշակութային ժառանգութեան եւ հեռանկարներուն մասին (Լիբանան)
Կազմակերպութեամբ Համազգայինի Գեղարուեստի դպրոցներու խնամակալութեան, Երեքշաբթի, 28 Յունիս 2016-ին, երեկոյեան ժամը 8:30-ին, տեղի ունեցաւ դասախօսական երեկոյ մը, Համազգայինի «Լեւոն Շանթ» կեդրոնի «Գ. Եւ Հ. Արմէնեան» սրահին մէջ:
Օրուան դասախօսութեան նիւթն էր «Երեւանի Կոմիտասի անուան պետական երաժշտանոց. Մշակութային ժառանգութիւն եւ հեռանկարներ», զոր ներկայացուց Երեւանի Կոմիտասի անուան պետական երաժշտանոցի փոխնախագահ փրոֆ. Վաղարշակ Յարութիւնեան:
Ձեռնարկին սկիզբը Համազգայինի «Բարսեղ Կանաչեան» երաժշտական քոլեճի տնօրէն Աշոտ Ճենտերեճեան ներկայացուց դասախօսը, ապա բեմ հրաւիրեց զայն` ներկայացնելու համար օրուան նիւթը:
Դասախօսութեան սկիզբը փրոֆ. Յարութիւնեան կեդրոնացաւ հայրենիք-սփիւռք կապերուն կարեւորութեան վրայ. ան ըսաւ, թէ այդ կապերը հետզհետէ կը զարգանան, եւ ասիկա դրական երեւոյթ մըն է երաժշտական մարզի զարգացման եւ բարգաւաճման համար:
Ան գնահատեց սփիւռքի, մանաւանդ Լիբանանի աշխուժ գործունէութիւնը եւ շեշտեց, որ հայրենիքի եւ սփիւռքի համագործակցութիւնը աւելի եւս պիտի բարձրացնէ մակարդակը վերոյիշեալ մարզին:
Դասախօսը անդրադարձաւ նաեւ Հայաստանի Կոմիտասի անուան պետական երաժշտանոցի իւրայատկութիւններուն` նշելով, որ երաժշտանոցը իր ծրագիրին մէջ կ՛ընդգրկէ պսակաւոր արուեստիցի եւ մագիստրոսի դասարաններ` ի տարբերութիւն համաշխարհային հռչակաւոր երաժշտանոցներու, ուր միայն կը դասաւանդուին զուտ երաժշտական դասընթացքներ:
Երեւանի Կոմիտասի անուան պետական երաժշտանոցը կը դասաւանդէ բոլոր այն նիւթերը, որոնք կը դասաւանդուին սովորական համալսարաններուն մէջ, ինչպէս` երաժշտութեան պատմութիւն, հայոց պատմութիւն, փիլիսոփայութիւն եւ այլն:
Հայրենի երիտասարդութեան եւ հայ ժամանակակից գրականութեան մասին դասախօսութիւն (Լիբանան)
Կազմակերպութեամբ Համազգայինի Լիբանանի Շրջանային վարչութեան եւ «Ազդակ» օրաթերթին, Ուրբաթ, 11 Նոյեմբեր 2011-ին, «Ազդակ»ի «Փիւնիկ» սրահին մէջ տեղի ունեցաւ մամլոյ 62-րդ լսարանը, որուն նիւթն էր «Հայրենի երիտասարդութիւնը եւ հայ ժամանակակից գրականութիւնը»: 
Դասախօսն էր Հայաստանի Ազգային ժողովի ՀՅԴ խմբակցութեան անդամ Լիլիթ Գալստեան:
Ձեռնարկին բացման խօսքը կազմակերպիչներուն անունով արտասանեց Սարգիս Կիրակոսեան, որ նշեց, թէ օրուան զեկուցաբերը 1991-էն ասդին կը վարէ Համազգայինի Երեւանի գրասենեակը, որ կամուրջ կը հանդիսանայ Համազգայինի աշխարհասփիւռ կառոյցներուն` Հայաստանի մշակութային կեանքին հետ:
Ան հաստատեց, որ Գալստեան հասարակական, քաղաքական եւ մշակութային գործիչ է:
Ապա խօսք առաւ Լիլիթ Գալստեան, որ նշեց, թէ մշակոյթն ու քաղաքականութիւնը կամրջուած են, երբ մշակոյթը ունի քաղաքականութիւն, իսկ քաղաքականութիւն չկայ, եթէ անոր հիմքին մէջ չկայ մշակոյթը:
Ան ըսաւ, որ Հայաստանի Հանրապետութեան բնակչութեան քսանեօթը առ հարիւրը բաղկացած է երիտասարդ տարրէն, որուն շուրջ չորս առ հարիւրը ուսանողներ են:
Դասախօսը յայտնեց, որ այսօր երիտասարդութիւնը կը շահարկուի Հայաստանի մէջ, ուր երիտասարդները կը դառնան քաղաքական գործիչներու գործիքները` ծառայելով անոնց շահերուն:
Լիլիթ Գալստեան հաստատեց, որ երիտասարդութիւնը արժէքներ բերողն է, ինչպէս նաեւ քաղաքական եւ մշակութային խաղի կանոնները կշռողը:
Ան ըսաւ, որ արժէքներու յեղափոխութիւն պէտք է, եւ այս հոլովոյթը կրնայ իրականացնել միայն երիտասարդութիւնը, որուն ծիլերը գոյութիւն ունին այսօր Հայաստանի մէջ:
Ան հաստատեց, որ ժամանակակից արժէքներով օժտուած երիտասարդութիւն գոյութիւն ունի, հակառակ անոր որ այս հաւաքականութիւնը շատ փոքր տոկոս կը ներկայացնէ:
Լիլիթ Գալստեան նաեւ խօսեցաւ երիտասարդ գրողներուն մասին:
Ան շեշտեց, որ Հայաստանի մէջ հրատարակուած է «տասնութ-երեսուներեք» գիրքը, որուն մէջ գրած են 14 երիտասարդ գրողներ:
Ան յայտնեց, որ Համազգայինի գործակցութեամբ սկսած է լոյս տեսնել «Գրանիշ» գրական երիտասարդական թերթը, որ գրական զօրաշարժ ստեղծելու ձգտումը ունի:
Գալստեան հաստատեց, որ սփիւռքը ունի կարեւոր դերակատարութիւն Հայաստանը որակական նոր աստիճանի բարձրացնելու խնդիրին մէջ:
Դասախօսութենէն ետք Լիլիթ Գալստեան պատասխանեց ներկաներու հարցումներուն:
Դասախօսական երեկոյ՝ «Որոգայթ Փառաց» (Փարիզ)
Համազգային Հայ Կրթական եւ Մշակութային Միութեան Փարիզի վարչութեան կազմակերպութեամբ Երկուշաբթի 23 Փետրուար 2015-ի ժամը 20։30-ին Փարիզի Հայ Մշակոյթի Տան մէջ տեղի ունեցաւ դասախօսական երեկոյ մը, նիւթ ունենալով ընդհանրապէս 18-րդ դարու հնդկահայ գաղութի պատմութիւնը եւ մասնաւորաբար «Որոգայթ Փառաց» գործը։
Բացման խօսքով հանդէս եկաւ Համազգայինի Փարիզի վարչութեան ատենապետուհի Հերա Թոսունեան, որ ներկայացուց օրուան դասախօսը՝ Սաթենիկ Պատուական-Թուֆանեան։
Իմաստասիրութեան ուսուցչուհի, Սաթենիկ Պատուական-Թուֆանեան, 2014- ին պաշպանած է Պատմութեան Տոքթորայի թէզը՝ 18-րդ դարու Մատրասի հնդկահայ գաղութին նուիրուած:
Թէզի նիւթը եղած է «Որոգայթ Փառաց» գործը, որ թարգմանուած է ֆրանսերէնի, հեղինակութեամբ Յակոբ եւ Շահամիր Շահամիրեաններու։
Գիրքը փիլիսոփայական է, կը բացատրէ թէ ինչո՞ւ մարդը կրնայ ազատ ապրիլ, ժողովրդավարական սկզբունքներով, յարգելով միւսներու ազատութեան իրաւունքը։
Հայ ժողովուրդն ալ ազատ ապրելու իրաւունք ունի ինչպէս միւսները, եւ այդ իրաւունքը Աստուծոյ կողմէ տրուած է։
Գիրքը կը ներկայացնէ հայ ժողովուրդին ազատ ապրելու ծրագիրը եւ օրէնքները։
Կը սահմանէ Հայոց երկիրը, կը բացատրէ, թէ ինչպէս ան պիտի բաժնուի շրջաներու, 12.000 տուն պիտի կազմեն մէկ շրջան, իւրաքանչիւր շրջան պիտի ունենայ 2 ներկայացուցիչ, որոնցմէ պիտի կազմուի Հայոց ներկայացուցչական Տունը, այսինքն՝ խորհրդարանը։
Ընտրեալներն են, որոնք պիտի կառավարեն երկիրը։
Նոյնիսկ նկատի առնուած էր կառավարողներու վրայ հսկողութեան դրութիւնը։
Տիկին Թուֆանեան գիրքին ընդմէջէն ներկայացուց 18-րդ դարու հնդկահայ գաղութի մշակութային կեանքը, հռչակաւոր դէմքերը, հրատարակչական գործունէութիւնը, վաճառականական կապերը։
Խօսեցաւ Մատրասի Խմբակի գործունէութեան մասին։ Անոնք կը հաւատային, որ պիտի ազատագրեն Հայաստանը եւ պիտի ստեղծեն պետական դրութիւն։
Դասախօսը հաստատեց այս գաղութին կարեւոր դերը ազգային ազատագրական յառաջադէմ գաղափարներու տարածման:
«Ուալիտ Պըն Թալալ» հաստատութեան նախագահ Լէյլա Սոլհ-Համատէ՝ Համազգայինի Մ. եւ Հ. Արսլանեան Ճեմարանի մէջ
«Ուալիտ Պըն Թալալ» մարդասիրական հաստատութիւնը Համազգայինի Մ. եւ Հ. Արսլանեան Ճեմարանին նուիրեց ելեկտրոնային արդիական կազմածներ՝ երկրորդական բաժինի դասարաններուն, ինչպէս նաեւ ելեկտրոնային գրադարանի մը անհրաժեշտ գործիքներն ու համակարգիչները:
Հինգշաբթի, 20 Յունուար 2011-ին, կէսօրէ առաջ ժամը 11։00-ին, նախկին նախարար եւ «Ուալիտ Պըն Թալալ» հաստատութեան նախագահ Լէյլա Սոլհ-Համատէ այցելեց Ճեմարան, ուր պաշտօնապէս դիմաւորուեցաւ դպրոցի տնօրէնութեան, Համազգայինի կեդրոնական վարչութեան, երեսփոխան Յակոբ Բագրատունիի, Ճեմարանի խնամակալութեան անդամներուն, ծնողական Խորհուրդին, ուսուցիչներուն, պաշտօնեաներուն եւ աշակերտութեան կողմէ։
Տնօրէնութեան գրասենեակին մէջ ծանօթացման խօսքեր փոխանակելէ ետք, Լէյլա Սոլհ-Համատէ ուղղուեցաւ դէպի «Նորսիկեան» մանկապարտէզ, ուր ականատես եղաւ կանաչ դասարանի փոքրիկներուն աշխատանքին։ 
Վերադառնալով դպրոցական շէնք՝ մուտքին զետեղուած նկարներուն եւ արձաններուն մեկնաբանութիւններով ան ծանօթացաւ Ճեմարանի հիմնադիրներուն, ապա այցելեց դպրոցին սրահներէն մէկը, ուր իմաստասիրութեան ուսուցիչ Վաչէ Ծատուրեան աւարտական դասարանի աշակերտներուն կը դասաւանդէր արհեստագիտութեան ընձեռած նորութիւններուն օգտագործման կարելիութիւններուն մասին։
Լէյլա Սոլհ-Համատէ գոհունակութեամբ դիտեց ելեկտրոնային պաստառի սփռումով այս դասաւանդումը եւ հաստատեց, որ քաջալերելի է մեր կեանքը դիւրացնող եւ դասաւանդութեան որակը բարձրացնելու կոչուած արհեստագիտութեան կարեւոր յառաջդիմութիւնը, սակայն ան պէտք չէ կիրարկուի չարաշահութեամբ՝ մարդկային ուղեղը բթացնելու աստիճան, պէտք չէ խափանէ ընթերցումը եւ մարդկութեան բնականոն զարգացումը։
Լէյլա Սոլհ-Համատէ աշակերտութեան եւ ծնողներուն կողմէ դիմաւորուեցաւ «Տոքթ. Ատրինէ Գարագաշեան» սրահին մէջ՝ գեղարուեստական կոկիկ յայտագիրով մը։
Ե. դասարանի արաբերէնի ուսուցչուհի Արշօ Ղազալ բացման խօսքով ողջունեց «Ուալիտ Պըն Թալալ» հաստատութեան նախագահը եւ ներկայացուց յայտագիրը, որ սկսաւ ճեմարանի հիմնադրութեան, տեղափոխութեան եւ բարգաւաճման հանգրուանները ներկայացնող նկարներու ցուցադրութեամբ, ուր նախկին նախագահ Պշարա Խուրի եւ վարչապետ Ռիատ Սոլհ իրենց ներկայութեամբ պատուած են Զոքաք Էլ Պլաթ շրջանին մէջ գտնուող Նշան Փալանճեան Ճեմարանի բացման հանդիսութիւնը եւ այդ առիթով կազմակերպուած ընթրիքի երեկոն։
Ճեմարանի տնօրէն Տիգրան Ճինպաշեան խօսք առնելով ողջունեց այս պատմական այցելութիւնը, ապա անդրադառնալով 1930-ին հիմնուած Ճեմարանի՝ Լիբանանի քաղաքացիական պատերազմի զանազան հանգրուաններուն գոյատեւման ու բարգաւաճման, տնօրէնութեան, Համազգայինի Կեդրոնական Վարչութեան, աշակերտութեան եւ անոնց ծնողներուն անունով շնորհակալութիւն յայտնեց «Ուալիտ Պըն Թալալ» մարդասիրական հաստատութեան, որ իր նուիրատուութեամբ սատարեց Ճեմարանի կրթական առաքելութեան բարգաւաճման գործին։
Տնօրէնի խօսքէն ետք Լէյլա Սոլհ-Համատէ բեմ բարձրացաւ, շնորհակալութիւն յայտնեց ընտանեկան ջերմ ընդունելութեան համար եւ իր գոհունակութիւնը յայտնեց Նշան Փալանճեան ճեմարանի բացման հանդիսութեան ատեն իր հօր ներկայութեան վերաբերող նկարին համար, որ մեծ անակնկալ մըն էր իրեն։
Ան գնահատեց հայ ժողովուրդը, որ պարտադրաբար հայրենիք կորսնցելէ ետք անկախութեան գինը գիտցող ազգ է։
Ապա Ճեմարանի տնօրէնը Լէյլա Սոլհ-Համատէին փոխանցեց Ճեմարանի յուշանուէրը՝ ջահը, ինչպէս նաեւ Նշան Փալանճեան Ճեմարանի բացման հանդիսութեան նկարը։
Գեղարուեստական յայտագիրը ամբողջացաւ Ե. դասարանի աշակերտուհիներուն «Երուանդաշատ» պարով, որմէ ետք Դ. դասարանէն խումբ մը աշակերտներ արաբերէնով ազատութեան մասին երգեցին, իսկ աւարտական դասարանէն Բալիկ Արոյեան դաշնակով նուագեց Ռահպանիներու մէկ յօրինումը։
Հանդիսութեան աւարտին տեղի ունեցաւ հիւրասիրութիւն։
Չմսխենք Փորձը
«Համազգային»ի Արեւմտեան Ամերիկայի Շրջանային Վարչութեան ատենապետ Րոժէ Խատարեանին դիմած էի՝ խնդրելով առիթ տալ, որ ներկայանամ իրենց ժողովին՝ «Ասպարէզ»ի խմբագրութեան կողմէ քանի մը առաջարկներ փոխանցելու:
Քիչ մը կանուխ գացած ըլլալով՝ առիթ ունեցայ (տրուեցաւ ինծի) մասնակից ըլլալու կազմակերպական կարգ մը խնդիրներու քննարկման:
Շրջանային Վարչութիւնը այդ օրը իր նիստին մասնակցելու հրաւիրած էր նաեւ նախկին ատենապետներ, որոնց հետ կը քննարկէր իր հետագայի ծրագիրները՝ դիմելով անոնց խորհուրդին:
Կազմակերպութեան բեռը անցեալին իրենց ուսերուն կրած այս գործիչները, ո՛չ միայն իրենց կարծիքներն ու առաջարկները տուին, այլեւ գործնական օժանդակութիւն բերելու պատրաստակամութիւն յայտնեցին:
Ժողովասենեակին մէջ զգալի էր փորձառու գործիչներուն շունչը: 
Հաւանաբար իմ կողմէս անտեղի էր, սակայն ես փափաքեցայ անպայման գնահատել Շրջանային վարչութեան նախապէս ղեկավար դերակատարութիւն ունեցող իր գործակիցները յարգելու եւ զանոնք քննարկումներու ու աշխատանքներու մէջ ներգրաւելու նախաձեռնութիւնը:
Միութիւնը միայն կը շահի նման նախաձեռնութենէ:
«Համազգային»ը կրնայ ըլլալ միակ կազմակերպութիւնը չէ, ուր նախկին ղեկավարները կը գնահատուին եւ պատասխանատուութեանց կը կանչուին: 
Յամենայնդէպս, խրախուսելի այս գործելաձեւը մատնանշելու առիթը չուզեցի փախցնել:
Ընդհանրացած է, որ միութենական կեանքի մէջ նորերը այնպէս կ՛աշխատին, որ կարծես առաջիններն են այդ դաշտին վրայ, ու ոչ ոքի խորհուրդին կամ օգնութեան կարիքը ունին:
Այդ գործելակերպով պարզապէս անիմաստ մսխում մը կը կատարուի՝ զրկելով միութիւնը փորձառութեամբ հարուստ մարդոց օգտակար ներդրումէն:
«Համազգային»ի Շրջանային Վարչութիւնը որոշած է նման հարստութենէ չզրկուիլ:
Հայ մշակոյթի զարգացման ու տարածման դժուարին առաքելութիւնը առաւելագոյն լարում կը պահանջէ որեւէ կազմակերպութենէ, ու իւրաքանչիւր անձի լուման ներգրաւելը այդ ուղղութեամբ՝ միայն կրնայ նպաստել ընդհանուր գործին:
ԱԲՕ ՊՈՂԻԿԵԱՆ Քաղուած՝ «Ասպարէզ»-էն
Համազգայինի Կեդրոնական Վարչութեան նամակը Եունեսքոյին
Օտրի Ազուլէ,
Ընդհանուր կառավարիչ
UNESCO
7, Place de Fontenoy,
75352 Paris 07 SP, France
Յարգելի Տիկին Ազուլէ,
Արցախի դէմ Ատրպէյճանի ծաւալած կատաղի պատերազմը՝ մասնակցութեամբ թրքական զինեալ ուժերուն եւ հազարաւոր վարձկան ահաբեկիչներու, տեղաբնակ հայութիւնը դէմ յանդիման կը դնէր ազգային բնաջնջումի սպառնալիքին, եւ Արցախի հայկական մշակութային եւ կրօնական կոթողներու պատմական ժառանգութիւնը կ՚ենթարկէր դիտաւորեալ աւերումի վտանգին։
Ռուսիոյ, Հայաստանի եւ Ատրպէյճանի ներկայացուցիչներու վերջերս յայտարարած հրադադարի համաձայնագրի գործադրութիւնը փաստօրէն ազերի իշխանութիւններու իրաւասութեան կը յանձնէ հազարաւոր հայկական մշակութային եւ կրօնական սրբավայրեր, վաղնջական նշխարներ եւ խորհրդանիշեր։
Հայկական մշակութային սրբավայրերը քանդելու Ատրպէյճանի կառավարութեան որդեգրած հետեւողական քաղաքականութիւնը փաստագրուած է։
Անցնող տասնամեակներուն, ազերի իշխանութիւնները աւերած են Նախիջեւանի մէջ հայկական դարաւոր ներկայութիւնը վկայող բոլոր պատմական հետքերը, ընդ որում՝ Ջուղայի խաչքարերն ու Ագուլիսի Սբ. Թովմաս տաճարը, որ կառուցուած էր աշխարհի հնագոյն եկեղեցիներէն մէկուն հիմերուն վրայ։
Արցախի բռնագրաւումէն ի վեր, անցնող մէկ շաբթուան ընթացքին, արձանագրուած են մշակութային կոթողներու եւ եկեղեցիներու խաթարման բազմաթիւ փաստացի օրինակներ։
Միաժամանակ, ազերի պաշտօնատարներ լծուած են հայկական վանքերու պատմութեան աղաւաղման, ինչպէս օրինակ՝ Թ. դարուն կառուցուած Դադիվանքի պարագային, որուն եկեղեցիներու անունները փոխելով, ազերիները կը պղծեն անոր հայկական պատկանելիութիւնը։
Համազգային հայ կրթական եւ մշակութային միութիւնը, որ իր աշխարհասփիւռ կազմակերպական կառոյցով եւ աւելի քան 90 տարիներու գործունէութեամբ ներկայութիւն է հայկական մշակութային կեանքին մէջ, սաստիկ տագնապած է Արցախի մշակութային կոթողներու, դարաւոր գերեզմանատուներու եւ խաչքարերու շարունակուող սրբապղծութեամբ։ 
Նոյնպէս, մենք մտահոգ ենք Արցախի հայութեան պապենական հողերու կորուստով եւ անոր բռնագաղթի մատնուած բնակչութեամբ, մանաւանդ որովհետեւ այդպիսով կրնայ անհետանալ այդ տարածաշրջանի բառբառը, որ հայերէնի հնագոյններէն մին է, եւ որուն հետ կրնան չքանալ այդ բնակչութեան աւանդական սովորութիւններն ու բնիկ ճոխ ազգային ժառանգութիւնը։
Իբրեւ Համաշխարհային ժառանգի համագումարը ստորագրող պետութիւն, Ատրպէյճանի պետութիւնը օրինապէս պարտաւոր է պահպանել ու պաշտպանել համաշխարհային մշակոյթի ժառանգութեան նմոյշները։
Արցախի բնիկ ժողովուրդին մշակութային ինքնութիւնը ոչնչացնելու վարքագիծը դատապարտելի յանցագործութիւն մը կը հանդիսանայ եւ մարդկութեան հաւաքական մշակոյթը կը դնէ վտանգի տակ։
UNESCO-ն համաշխարհային այն կազմակերպութիւնն է, որուն գերագոյն պատասխանատուութիւնն է համաշխարհային մշակոյթի ժառանգի անխաթար պահպանումը։ Հետեւաբար, կը դիմենք ձեզի, որպէսզի անյապաղ ձեռնարկէք Ատրպէյճանին յանձնուած Արցախի մշակութային կոթողներու, նշխարներու, խորհրդանիշերու եւ սրբավայրերու պաշտպանութեան, եւ բոլոր կարելի միջոցներով պահպանէք անոնց հայկական ինքնութիւնը, կանխելու համար երկրագունդի ամենէն հին մշակոյթներէն մէկը եւ անոր հաւանական նոր ցեղասպանութիւնը։
Համազգային հայ կրթական եւ մշակութային միութեան Կեդրոնական վարչութիւն
16 նոյեմբեր 2020
Նամականի․ Համազգայինի Գրասէրներու Խմբակի Հաւաքներու Շարքին (Գանատա)
Նամակագրութիւնը, իրարմէ հեռու գտնուող անհատներու միջեւ հաղորդակցութեան միակ միջոցն էր ատենօք։
Հաղորդակցութիւն, որ ոմանց գրիչին տակ այնքան մշակուած ու գեղեցիկ է որ այսօր, դադրած է այլեւս հասարակ նամակ մը ըլլալէ եւ որպէս արուեստի կտոր կարելի է մեր գրականութեան գոհարներուն հետ դասել։ 
Այսպիսին են օրինակ, Դանիէլ Վարուժանի, Մատթէոս Զարիֆեանի, Շանթի նման գրողներու նամակները, որոնց ընդմէջէն մենք ոչ միայն իրազեկ կը դառնանք պատմական նշանակութիւն ունեցող իրադարձութիւններու, այլ նաեւ կը մօտենանք մեր հանճարներու ներաշխարհին, մասնակից կը դառնանք իրենց ապրած վերիվայրումներուն. մէկ խօսքով՝ ա’լ աւելի կը ծանօթանանք իրենց ու իրենց ապրած ժամանակաշրջանին, գեղարուեստի այս նրբակերտ նմոյշներուն շնորհիւ։
Նոյեմբեր 2, 2018-ին, Համազգայինի «Յ. Մանուկեան» գրադարանին մէջ տեղի ունեցած Համազգայինի Գրասէրներու Խմբակի հաւաքը մեր առջեւ կը բանայ քսաներորդ դարէն փրցուած էջ մը, որուն հերոսներն են Դանիէլ Վարուժան, Լեւոն Շանթ, Համաստեղ, Արամ Հայկազ, Լեռ Կամսար։
Ուրախալի երեւոյթ էր, երիտասարդ գրասէրներու կողքին լսել նաեւ երեք պատանի գրասէրներու ներկայացումները։
Նախքան այդ սակայն, որպէս հակիրճ նախաբան, հանդիսատեսին հետ կը բաժնենք «Արուեստ նամակագրութեան» խորագիրը կրող 1863-ին կոստանդնուպոլսոյ մէջ տպագրուած գիրքի մը մասին, որ այդ տարիներուն, կը միտէր պատանիներուն փոխանցել նամակագրութեան արուեստը. փաստ մը եւս թէ որքան կարեւոր տեղ կը գրաւէր նամակագրութիւնը այդ օրերուն։ 
Ալիք Պապողլեան, Խմբակի նոր անդամներէն է. Դանիէլ Վարուժանի կենսագրական տուալները փոխանցելէ ետք, կ՚անցնի իր նամակներուն։ 
Ապագայ տիկնոջ՝ Արաքսի Թաշճեանին ուղղուած նամակէն կը հասկնանք իրենց տագնապալի յարաբերութեան մասին. անսահման սէր եւ ամէն գնով իրարու հետ ամուսնանալու անխախտ վճիռ։
Հօրեղբօր ուղղուած նամակին մէջ, դէպի «ապագայի ջահ»ը իր երթին համար, յաջողութեան մաղթանք է որ կը հայցէ.- «Յաջողութի՜ւն, այս բառին համար աներեսաբար Ձեզմէ մաղթանքի բոյլ մը կը խնդրեմ, շնորհմանը վրայ չեմ տարակուսիր։»
Իսկ իր Արշակ Չօպանեանին ուղղուած նամակին մէջ երիտասարդ գրողին երախտագիտական զգացումներն են որ կը դրսեւորուին, իր գրիչին նկատմամբ Չօպանեանի քաջալերական քայլերուն ակնարկելով։
Նամակները, գրողի կեանքէն փրցուած երեք կարեւոր հանգրուաններու մասին ըլլալէ անդին, գրական գոհարներ են իրենց հարուստ ու պատկերաւոր լեզուով։
ԼԵՒՈՆ ՇԱՆԹ՝ «համադրեալ հայը» (Գանատա)
«...Ով ջարդուած է, բնականաբար, կը քաշուի մէջտեղէն, ով յոգնած է կը նստի. բայց ատով ոչինչ չի փոխուիր:
Քաշուողներուն տեղը կու գան նորերը, մէկ նստողին տեղը ոտքի կ’ելլեն ուրիշները:
Եւ եթէ այսօր մենք բոլորս ալ քաշուինք ասպարէզէն, վաղը հրապարակ կու գայ նոր սերունդը՝ հին դրօշակը բարձր պահած իր ձեռքին, որովհետեւ անիկա ալ ապրիլ պիտի ուզէ իր ազգային կեանքովը»:
Լեւոն Շանթի այս խօսքին մէջ խտացուած է մեծն հայուն անվարան համոզումը նոր սերունդին նկատմամբ. սերունդ՝ որ ինք կերտեց, սերունդ՝ որ իր յաջորդին փոխանցեց դէպի վեր ձգտելու կիրքը. սերունդ՝ որ այսօր իր հաստատակամ քայլը կը շարունակէ՝ «հին դրօշակը բարձր պահած իր ձեռքին»։
Կիրակի, 1 Մարտ 2020-ին, պատմական օր մը ապրելու եզակի առիթը կը տրուի Թորոնթոհայութեան, Համազգայինի Գլաձոր մասնաճիւղի Գրական յանձնախումբի կազմակերպութեամբ ոգեկոչելու թատերագիր, մանկավարժ, Հայաստանի Ա. Հանրապետութեան խորհրդարանի նախագահներէն, Համազգայինի եւ Հայ Ճեմարանի հիմնադիրներէն Լեւոն Շանթը։
Թորոնթոյի Հայ Երիտասարդական Կեդրոնի «Համազգային» թատերասրահի մուտքին հաւաքուողները հետաքրքրութեամբ կը դիտեն կապտաւուն թելերով թռչնածածկ՝ սպիտակ քօղով պատուած կառոյցը, որուն քօղազերծումը պիտի կատարուի քիչ անց։
Թատերասրահի դռներէն ներս, բեմին մէջտեղէն մեզ կը դիմաւորէ Լեւոն Շանթի դիմաստուերը. ներքեւը՝ նուրբ ձեռագիրն ու ստորագրութիւնը. Լեւոն Շանթ, 1869-1951:
Քիչ անց, լոյսերը կը մարին ու գրակալին ետեւ կ՚անցնի հանդիսավարը՝ Գլաձոր մասնաճիւղի վարչութեան ատենադպիր Շողեր Ճելլատեան. ան ամփոփ գիծերու մէջ կ՚ընթերցէ Շանթի կենսագրութիւնը, սկսելով իր ծննդավայր Կոստանդնուպոլսէն։
Աւազանի անունով Լեւոն Նահաշպետեան (Սեղբոսեան)՝ Շանթ նախնական ուսումը կը ստանայ Սկիւտարի վարժարանին մէջ։
Մանուկ տարիքին կը կորսնցնէ ծնողքը եւ այլ պատանիներու հետ՝ որոնցմէ էր նաեւ Կոմիտաս, կը մեկնի Էջմիածին, Գէորգեան Ճեմարանը յաճախելու: 
Ուսման ընթացքը աւարտելէ ետք կը վերադառնայ Պոլիս եւ Շանթ անունով կը նետուի գրական ասպարէզ։
«Հայրենիք» ի մէջ կը հրատարակուին իր «Մնաք Բարովի Իրիկունը» երգիծական վիպակը, ինչպէս նաեւ՝ իր առաջին բանաստեղծութիւնները: 
Գերմանիոյ մէջ եօթը տարի կը հետեւի մանկավարժութեան, հոգեբանութեան եւ բնական գիտութիւններու ճիւղերուն, միաժամանակ շարունակելով իր գրական աշխատանքը:
Լեւոն Շանթ 1899-ին կ'անցնի Կովկաս, ուր կը զբաղի ուսուցչութեամբ, նաեւ մաս կը կազմէ Թիֆլիսի մէջ Յովհաննէս Թումանեանի «Վերնատուն» խմբակին:
Պոլիս վերադարձէն յետոյ, 1913-ին Եւրոպա կը մեկնի, ինչ որ պատճառ կ՚ըլլայ որ փրկուի Եղեռնէն։
Հայաստանի Ա. Հանրապետութեան Խորհրդարանի անդամ կ'ընտրուի 1919-ին եւ կը դառնայ անոր նախագահներէն:
Հայաստանի Խորհրդայնացումէն ետք կ'անցնի Պարսկաստան, ապա՝ Մարսէյ, ուր չորս տարի կը զբաղի ուսուցչութեամբ եւ գրականութեամբ:
Ապա կը հրաւիրուի Աղեքսանդրիա, Եգիպտոս, իբրեւ ուսուցիչ Պօղոսեան ազգային վարժարանի, որուն տնօրէնն էր յայտնի գրաքննադատ Նիկոլ Աղբալեան:
Գահիրէի մէջ, 1928-ին խումբ մը մտաւորականներու հետ կը հիմնէ Համազգային հրատարակչական եւ Մշակութային ընկերակցութիւնը:
Մէկ տարի ետք, Նիկոլ Աղբալեանի հետ կը հաստատուի Պէյրութ, ուր 1930-ին կը հիմնէ Հայ Ճեմարանը։
Ճեմարանի տնօրէնութեան պաշտօնը կը վարէ մինչեւ իր մահը՝ 82 տարեկան հասակին։
էտկար Պաղտասարեանի «Նախերգանք» ստեղծագործութեան տպաւորիչ մեկնաբանութեամբ ծայր կ՚առնէ օրուան գեղարուեստական յայտագիրը. դաշնակահարն է երաժիշտ Յակոբ Մանուկեանի թոռը՝ շնորհալի պարմանուհի Անթուանէթ Մանուկեան։
Շքեղ թաւշեայ զգեստով ու հպարտ քայլուածքով բեմահարթակին վրայ կը յայտնուի Համազգայինի Էրեբունի պարախումբէն ծանօթ մենակատար Մարիա Մանուկեանը. Ազատ Ղարիբեանի բեմադրութեամբ՝ «Ախալցխա»ի առինքնող ներկայացումը կ՚արժանանայ երկար ծափերու։ 
Լեւոն Շանթի բանաստեղծութիւններէն «Անուշ հովիկ»ը մասնաւորաբար այս առիթով երգի վերածուած է երաժիշտ Վանիկ Յովհաննիսեանի կողմէ։ 
Համազգայինի Գուսան երգչախումբի անդամ Սարինէ Սարգիսեանի նուրբ մեկնաբանութիւնը՝ դաշնամուրի ընկերակցութեամբ նոյնինքն երգահան Վանիկ Յովհաննիսեանի բուռն ծափեր կը կը խլէ։
Լեւոն Շանթի մասին «Գաղտնի թղթապանակ» տեսերիզին կը յաջորդէ «Լեւոն Շանթ՝ մարդն ու գործը» ներկայացնող, Մոնրէալէն յատկապէս հրաւիրուած Համազգայինի կեդրոնական վարչութեան անդամ՝ Դոկտ. Վիգէն Թիւֆէնքճեանը։
Դոկտ. Թիւֆէնքճեան վարած է բազմաթիւ պաշտօններ ՀՅԴ-ի եւ Համազգայինի շարքերէն ներս։
Իր միութենական լայնածաւալ գործունէութեան մաս կը կազմէ նաեւ իր դերը որպէս Համազգայինի Պետրոս Ադամեան թատերախումբի բեմադրիչ։
Ան Մեծի Տանն Կիլիկիոյ Արամ Ա. Վեհափառ Կաթողիկոսին կողմէ պարգեւատրուած է «Մեսրոպ Մաշտոց» շքանշանով իր կրթական, հասարակական եւ մշակութային ազգանուէր գործունէութեան համար։
Université de Montréal-ի մէջ ուսանած է անգլերէնով գրականութիւն եւ մանկավարժութիւն. նոյն համալսարանէն արժանացած է «Դոկտոր» կոչումին։
Կասկածէ վեր է,- կ՚ըսէ Դոկտ. Թիւֆէնքճեան,- որ հայ ժողովուրդը Շանթի մէջ կը գտնէ գրականութեան, մանկավարժութեան, փիլիսոբայութեան եւ ազգային կեանքի ոլորտներուն մէջ նոր ուղիներ բացող իր մտաւորական փայլուն զաւակներէն մէկը. հետեւաբար, պարտաւոր ենք մեր յարգանքի տուրքը ընծայել Լեւոն Շանթին եւ այս առթիւ ճշդել իր տեղը հայ գրականութեան մէջ։
Թիւֆէնքճեան կ՚անդրադառնայ այն ցաւալի իրողութեան, որ Պէրութի մէջ, երբ տասը հազարէ աւելի սգակիրներ կը մասնակցէին իր յուղարկաւորութեան, անդին, հայրենիքի մէջ, Շանթը որպէս «մոլի հակահայ» կը պիտակաւորուէր։
Պատճառը՝ ըստ Թիւֆէնքճեանի, օրերու գրական մթնոլորտն էր, որ կը ձեւաւորուէր համայնավար գաղափարաբանութեան պարտադիր դրոյթներով։ 
Ցաւալի է սակայն, որ Հայաստանի վերանկախութենէն երեսուն տարիներ անց՝ երբ բազմաթիւ ու լայնածաւալ միջոցառումներու ընդմէջէն Թումանեան ու Կոմիտաս կը յիշատակուին, անդին, ոչ մէկ յիշատակում մեր մեծագոյն երգիծաբաններէն Երուանդ Օտեանի եւ հազիւ երկու գիտաժողով Լեւոն Շանթի մասին, ջնջին ներկայութեամբ։
Հաւանաբար, այն պատճառով որ «Շանթը միշտ ալ պիտակաւորուած է անմատչելի, արեւմտահայ, անաստուած կամ փիլիսոբայական գրող» կ՚աւելցնէ Թիւֆէնքճեան։
Համազգայինի Կեդրոնական Վարչութեան ատենապետ Մկրտիչ Մկրտիչեանը, Լեւոն Շանթին ակնարկելով ըսած է թէ Շանթ համադրեալ հայն էր։
Ըստ Թիւֆէնքճեանի, ծնունդով արեւմտահայ, կազմաւորումով արեւելահայ եւ եւրոպական բարձրագոյն ուսմամբ իւրայատուկ աշխարհահայեացք ձեւաւորած Շանթը հայութեան երկու ճակատներուն վրայ եզակի դէմք մըն է։
Գալով թատերախաղերուն, համամարդկային անվերջ ձգտումներն ու կեանքը իբրեւ իտէալ դիտելու համոզումը բացայայտ են։
Իր գործերէն զանազան օրինակներ կը բերէ Թիւֆէնքճեան, բոլորին ընդմէջէն յայտնաբերելով Շանթի հերոսներուն անվհատ ըլլալու, զգայնութիւններէ հեռու մնալու, միշտ դէպի վեր ձգտելու յատկանիշներ։ 
«Արդի հայ գրականութեան մէջ ամբողջովին նորարար մտածողութիւն կը բերէր Շանթ, որուն ընկալումը կը պահանջէր համապատախան մտային պատրաստութիւն եւ աներկբայ յանձնառութիւն»:
Հաւանաբար Շանթի «յանցանք»ներէն մէկն է ասիկա, որ մտածել կու տայ թէ լաւ, թող դար մը առաջ պատրաստ չըլլայինք իր նորարար մտածողութիւնը ընկալելու. իսկ հիմա՞։
Յակոբ Օշական այդ օրերուն շատ ալ դրական չ՚անդրադառնար Լեւոն Սեղբոսեանի գործերուն կամ հերոսներուն. «ի՞նչ կը պատմեն, ո՞ր ժողովուրդին կը պատկանին» գրած է Օշական, ըսել ուզելով թէ հայութեան չեն պատկանիր։
Օրուան բանախօսը հետաքրքրական տեղեկութիւններ կը բաժնէ նաեւ Շանթի հայ լեզուին առնչուող համոզումներուն մասին, դրուագներ Շանթի կարգապահութեան ու գործնապաշտութեան մասին։
Սակայն, Թիւֆէնքճեան կը խոստովանի, թէ զինք ամենէն աւելի հետաքրքրողը Շանթի ինքնագիտակցութեան յատկացուցած նախապատուութիւնն է։
Բանախօսը իր ներկայացումը կ՚աւարտէ ըսելով՝ անկրկնելի դէմք մըն էր Շանթ, որ իր մահէն շուրջ եօթանասուն տարիներ անց , այսօր տակաւին, կը շարունակէ առինքնել մեզ իր յառաջապահ մտածողութեամբ իր երկերու խորհրդապաշտութեամբ եւ իր մտածումներու մերօրեայ հնչեղութեամբ։
Խիստ շահեկան ներկայացում մը, որ ունկնդրողը կը մղէ իր մտապատկերին մէջ նոր լուսամուտներ բանալու Լեւոն Շանթ մարդուն ու գրողին մասին։ 
Հանդիսավարը Մաթիու Քարանեանի վերջին հրատարակութենէն օրինակ մը իբր յուշանուէր կը յանձնէ Դոկտ. Վիգէն Թիւֆէնքճեանին։
Բեմը մութ է. քար լռութեան մէջ կը լսուի պրն. Մուշեղ Գարագաշեանի թաւ ու գրաւիչ ձայնը՝ Գիշեր է. տա՜նկ տա՜նկ հսկայ ժամացոյցի սլաքներուն հետ, բեմահարթակին վրայ դանդաղ քայլերով, հայեացքը շուրջը դարձնելով կը յառաջանայ «Գիշերապահը»՝ Արեն Մնացականեան։
Ան կը յիշէ մանկութիւնը. լուսարձակին տակ կ՚երեւին ծալապատիկ նստած փոքրերն ու մեծ մայրը, որ իրենց կը պատմէ Մհերի մասին։
Դերերուն մէջ են իրենց քայլերը Համազգայինի Մ. եւ Հ. Արսլանեան Ճեմարանէն սկսած, այժմ ՀՕՄի Ամէնօրեայ Վարժարանի աշակերտներ Լոռի Պէրպէրեանը, Վարագ Մեսրոպեանն ու Նարօտ Գըլըպոզեանը։
Ազդեցիկ երաժշտութեամբ պատրաստուած ձայնագրութիւնը եւ դերակատարներուն շարժումներն ու դէմքի արտայայտութիւնները կը գրաւեն ներկաները։
Լեւոն Շանթի խորաթափանց քերթուածներէն է Գիշերապահը, ուր անգամ մը եւս ի յայտ կու գան Շանթի անվհատ կամքը, ցաւոտ առօրեայէն վեր յառնելու կիրքը։
Էջը կը դարձնենք. Տաւիղն է այս անգամ մեր սրտերը գրաւողը։ 
Համազգայինի Էրեբունի պարախումբէն Վանի Եագուպեանի, Լանա Տէր Պետրոսեանի եւ Ծիլա Գուրճաքեանի ապրումները, երկնային գոյներով զգեստներուն մէջ սահուն ու համաչափ շարժումները հաճելի համանուագ մը կը ստեղծեն հանդիսատեսի աչքին։
Շնորհաւորելի է պարուսոյց եւ գեղարուեստական ղեկավար Նելլի Կարապետեանը։
Լեւոն Շանթի «իտէալի կեանքէն երգել»ու կերպարը անգամ մը եւս կը բացայայտուի «Ես պատրանքը սիրեցի» քերթուածին ընդմէջէն։
Պատանի ասմունքող Լոռի Պէրպէրեանը, յստակ առոգանութեամբ եւ հասկացողութեամբ կը մեկնաբանէ կտորը։
Գեղարուեստական բաժնի աւարտին, նախքան կիսանդրիի բացումը, հանդիսավարը բեմ կը հրաւիրէ Գլաձոր մասնաճիւղի վարչութեան եւ Գրական յանձնախումբի ատենապետ Թամար Տօնապետեան Գուզուեանը եւ Լեւոն Շանթի կիսանդրին քանդակագործող արուեստագէտ Յակոբ Ճանպազեանը, որ նաեւ գործին նուիրատուներէն մէկն է, իր կնոջ՝ Ժիւլիէթ Ճանպազեանի հետ։ 
Յակոբ Ճանպազեան բազմաթիւ յուշարձաններու եւ քանդակներու հեղինակ է. իր գործերը զետեղուած են հայրենիքէն ներս եւ դուրս՝ Գանատայի, ԱՄՆ-ի, Լիբանանի եւ Իսրայէլի մէջ։
Տօնապետեան, Արցախէն երիտասարդ գեղանկարիչ Սամուէլ Թաւադեանի գործերէն հայրենի բնաշխարհը պատկերացնող գեղանկարչութիւն մը, ծաղկեփունջով միասին, առ ի գնահատանք կը յանձնէ Յակոբ եւ Ժիւլիէթ Ճանպազեաններուն։
Իրենց բացակայութեան, գնահատանքի խօսք կ՚ուղղուի նաեւ նուիրատուներ Լեւոն եւ Տոքթ. Անի Հասըրճեաններուն։
Ժամանակէ մը ի վեր սպասուած պահը կը հասնի. թատերասրահի մուտքին, մշակութասէր ազգայիններով, հաւատաւոր Համազգայնականներով շրջապատուած՝ Վիգէն Թիւֆէնքճեանի, Թամար Տօնապետեանի եւ ՀՅԴ Ս. Թէհլիրեան կոմիտէի հերթապահ Սեւակ Քիւփէլեանի ձեռամբ տեղի կ՚ունենայ Լեւոն Շանթի կիսանդրիին քօղազերծումը. կը յաջորդեն բարձր ծափերը, յուզումնախառն ողջագորումները։
Լեւոն Շանթ իր արժանաւոր տեղը գտած է Հայ Երիտասարդական Կեդրոնի համալիրէն ներս, հայ դպրոցին դիմաց, «Համազգային» թատերասրահի մուտքին. որքա՜ն պատշաճ է երեւոյթը. որքա՜ն պատշաճ է նաեւ Մարտ ամիսը. օրեր ետք, Հայ Ճեմարանը պիտի դառնար իննսուն տարեկան։
Յակոբ Ճանպազեան խոր ապրումով կը փոխանցէ իր սրտի խօսքը, որուն կը յաջորդեն բիւր շնորհաւորանքները, գեղեցիկ կերպով զարդարուած սուրճի եւ գաթայի սեղանին շուրջ ։
Յուզիչ է պահը. Շանթի լուսաւոր դէմքը կը ժպտի բոլորիս։
Թող Լեւոն Շանթի կերպարը ներշնչման աղբիւր դառնայ իւրաքանչիւրիս, ձգտելու լաւագոյնին, անվհատ ճախրելու դէպի վեր, կեանքը ապրելու որպէս առաքինի մարդ, առաքինի հայ, տէր կանգնելու հայ մշակոյթին, հայ դպրոցին, լեզուին։
Թ.Տ. 
ԼԵՒՈՆ ՇԱՆԹ-150 (Հայաստան)
3 Մայիս, 2019-ին, «Համազգային»ի Երեւանի գրասենեակն ու Ֆէոտորոֆ Նանսէնի թանգարանը նշեցին Լեւոն Շանթի 150-րդ տարեդարձը: 
Մտաւորականներու, գրականասէրներու շարքին, ձեռնարկին ներկայ էին Երեւանի Լ. Շանթի անուան եւ Գեղարքունիքի Գետիկ գիւղի դպրոցի աշակերտներ:
Ֆ. Նանսէին թանգարանի աւանդապահ՝ Անահիտ Վարդանեան խօսեցաւ Լեւոն Շանթի գրական աւանդի, մանաւա՛նդ «Հին Աստուածներ»ու մասին:
«Համազգային»ի խորհուրդի նախագահ, Կ. Վարչութեան անդամ՝ Սպարտակ Ղարաբաղցեան հակիրճ խօսքով անդրադարձաւ Լեւոն Շանթի կերպարին եւ նշեց, որ շուտով «Համազգային»ը ընթերցողին պիտի հրամցնէ մեծ հայուն նուիրուած հրատարակութիւնը:
Հրապարակախօս, գրագէտ, ֆրանսահայ «Կամք» թերթի խմբագիր Յակոբ Պալեան, ի՛նքն ալ մանկավարժ, կեդրոնացաւ Լ.Շանթի մանկավարժական գործունէութեան վրայ:
Ան նաեւ խօսեցաւ Շանթի մէկ այլ կարեւոր ստեղծագործութեան՝ «Շղթայուած»ի այժմէականութեան մասին, աշակերտներուն յորդորեց, որ ամէն գնով կառչած մնան հայրենիքին, չհեռանալ հողէն ու ոգիէն: 
Խօսքի առիթ տրուեցաւ նաեւ ներկաներուն:
Աւարտին, դպրոցականները նուէր ստացան «Համազգային»ի եւ Ֆ. Նանսէնի թանգարանի հրատարակած գիրքերը:
Լեւոն Շանթի ծննդեան 150-ամեակի յոբելենական հանդիսութիւն (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերշ. Տէր Մասիս Սրբ. Եպս. Զօպուեանի, կազմակերպութեամբ Համազգայինի «Նիկոլ Աղբալեան» Մասնաճիւղի Վարչութեան, Ուրբաթ, 29 Նոյեմբեր 2019-ի երեկոյեան Ժամը 6:00-ին ԱՄԺ Տան «Լեւոն Շանթ» սրահին մէջ տեղի ունեցաւ Լեւոն Շանթի ծննդեան 150 -ամեակի յոբելենական հանդիսութիւնը:
Գրական այս հոգեպարար ձեռնարկին ներկայ էին Բերիոյ Հայոց Թեմի Առաջնորդը, Հոգշ. Տէր Մանուկ Աբեղայ Պարիխանեան, Համազգայինի Սուրիոյ Շրջ. Վարչութեան անդամները, Հ.-ի «Նիկոլ Աղբալեան» Մասնաճիւղի Վարչութիւնն ու գրասէր հանդիսականներ:
Հանդիսութիւնը Կ'ընդգրկէր գեղարուեստան յայտագիր։
Հանդիսավարներն էին Քրիստ Գարամանեան եւ Սեւան Տէիրմէնճեան:
Բացման խօսքով հանդէս եկաւ վարչութեան ատենապետուհի Ռոզէթ Ապէճեան, որ անդրադառնալով Լեւոն Շանթի գրական եւ մշակութային գործունէութեան կարեւորութեան ըսաւ. «Սփիւռքը հունաւորող, մտաւորականութիւնը վերակենդանացնող, հայկական մշակոյթը պահպանող եւ տարածող այս փիլիսոփայ ռահվիրային անձնուէր ջանքերուն եւ մշակութային տեսիլքին իրականացմամբ է որ աշխարհի բոլոր ծայրամասերուն մէջ, աւելի քան 90 տարի գործեց եւ կը գործէ Համազգայինը:
Առ այդ՝ որպէս երախտագիտական եւ յարգանքի արտայայտութիւն, Համազգայինի Հալէպի «Նիկոլ Աղբալեան» Մասնաճիւղի Վարչութիւնը, օժանդակութեամբ մասնաճիւղի Գրական, Երաժշտական եւ Պարարուեստի յանձնախումբերուն, կազմակերպեց Լեւոն Շանթի ծննդեան 150-ամեակի յոբելենական հանդիսութիւնը՝ ոգեկոչելու հայ մտաւորական ու Համազգայինի հիմնադիրը»:
Գրական մրցանք (Գանատա)
Համազգային Հայ Կրթական եւ Մշակութային Միութեան Գանատայի Շրջանային վարչութեան աւանդութիւն դարձած Գրական Մրցումը այս տարի եւս մեծ յաջողութիւն գտաւ, Մոնթրէալի Սուրբ Յակոբ, Ալեք Մանուկեան, Նարեկ, եւ Թորոնթոյի Հ.Օ.Մ.ի Լափոյեան երկրորդական վարժարաններէն 208 աշակերտներու մասնակցութիւնը ապահովելով։ 
Արդիւնքները՝
Առաջին խումբ՝ 5-րդէն 9-րդ կարգերու աշակերտներ
Նիւթ՝ Եթէ ամենակարող ըլլայիր՝ ի՞նչ կ'ուզէիր փոխել:
Ա. Գայանէ Մարկարովա (Սբ. Յակոբ երկրորդական վարժարան՚)
Բ. Նարէ Զոհրապեան (Սբ. Յակոբ երկրորդական վարժարան)
Գ. Արամ Պարպարեան (Նարեկ վարժարան)
Երկրորդ խումբ՝ 10-րդէն 12-րդ կարգերու աշակերտներ
Նիւթ՝ Երեք ուրախ կամ տխուր դէպք պատմէ կեանքէդ, որ ազդեցութիւն ունեցած է կազմաւորմանդ վրայ:
Ա. Սեւան Տօնապետեան (Սբ. Յակոբ երկրորդական վարժարան՚)
Բ. Նայիրի Էլիպէքեան (Սբ. Յակոբ երկրորդական վարժարան)
Գ. Աննա-Մարիա Մուպայէտ (Հ..Օ.Մ.ի Լափոյեան երկրորդական վարժարան)
Վարչութիւնը այցելեց վարժարանները, ուր հայերէնի ուսուցիչներուն եւ տնօրէններուն ներկայութեամբ գնահատեց բոլորին մասնակցութիւնը, շնորհաւորեց մրցանակակիրները ու պարգեւատրեց զանոնք Համազգայինի գլխաւոր ձեռնարկներէն մէկուն երկու հրաւիրատոմսով եւ Գրատարածի յանձնախումբին կողմէ հայթայթուած գիրքերով։
Գրական երեկոյ (Քուէյթ)
Ուրբաթ, 15 Դեկտեմբեր 2017-ին, Քուէյթի Սրբոց Վարդանանց նորակառոյց եկեղեցւոյ սրահին մէջ, Համազգայինի Քուէյթի Մեկուսի Կազմի գրական-դաստիարակչական յանձնախումբը կրկին ժամադրուած էր քուէյթահայ գրասէր հասարակութեան հետ, գրական ջերմիկ երեկոյի մը ընթացքին, որուն նիւթը այս անգամ 20-րդ դարու հայ մեծերէն` Եղիշէ Չարենցն էր, որուն ծննդեան 120 եւ եղերական մահուան 80-ամեակը կը լրանայ այս տարի:
Գեղարուեստական Երեկոյին նշանակալից մասնիկն էր գիրքերով կազմուած գեղեցիկ տօնածառը:
Անժելա Սարգիսեան կատարեց յայտագրի բացումը, որմէ ետք ներկաները յաջորդաբար ունկնդրեցին` Նարինէ Արապաթլեանի կատարած գեղեցիկ համադրումը Չարենցի «Տաղարան»էն եւ Ատոմ Քէհեայեանի ու Վաչէ Թաշճեանի կատարողութեամբ` հեղինակի գլուխ-գործոց` «Ես իմ Անուշ Հայաստանի» երգը:
Ապա տեղի ունեցաւ 15 վայրկեաննոց «Մեծ Հանճարը` Եղիշէ Չարենց» տեսերիզի ցուցադրումը, որուն պատրաստութեան բծախնդիր աշխատանքը տարած էին յանձնախումբի Հայաստան գտնուող անդամները՝ ՀՀ Մշակոյթի նախարարութեան եւ Համազգայինի Հայաստանի գրասենեակի օժանդակութեամբ, այցելելով Չարենցի Տուն-Թանգարանը եւ հարցազրոյցներ վարելով յայտնի չարենցագէտ մտաւորականներու հետ:
Այնուհետեւ, գեղարուեստական յայտագիրը շարունակուեցաւ Յակոբ Թադոյեանի «Մինչեւ Էգուց» երգով, Մարիա Սարգիսեանի «Սոմա» ասմունքով, Կարօ Պօղոսեանի դուդուկով կատարած «Պէպոյի Երգ»ով եւ հեղինակի սարսռեցուցիչ «Մահուան Տեսիլ»էն Մայտա Մովսէսեանի ասմունքով:
Երեկոն եզրափակեց Ճորճ Արապաթլեան, որ հակիրճ, բայց համապարփակ կերպով վերլուծեց Չարենցի անցած գրական ուղին մինչեւ իր ողբերգական մահը վեր առնելով բանաստեղծին հայրենասիրութիւնն ու յանդուգն ճշմարտախօսութիւնը, նոյնիսկ այն ժամանակ, երբ ստալինեան կացինը անխնայ կը հնձէր Հայութեան մտաւորականութիւնը եւ կը սպառնար ի՛ր ալ կեանքին:
Գեղարուեստական Երեկոյի աւարտին Թեմիս բարեջան Առաջնորդ՝ գեր. Տ. Մասիս Ծ. Վրդ. Զօպույեան, իր խօսքին մէջ ընդգծելով Չարենցի հայրենասիրութիւնը իբրեւ հարազատ արտայայտութիւն իր ժողովուրդի զգացումներուն, բարձր գնահատեց գրական երեկոյի կազմակերպիչ յանձնախումբը եւ յոյս յայտնեց, որ նմանատիպ երեկոներ կայուն եւ յաճախակի դառնան մեր գաղութի կեանքին մէջ:
Գրական երեկոյ եւ գինեձօն (ԱՄԷ)
2012-ը հայ գիրքի տպագրութեան 500 ամեակն է:
Արամ Վեհափառը այս տարին հռչակեց հայ գիրքի տարի:
Համազգայինի «Մուշեղ Իշխան» մեկուսի մասնաճիւղը հաւատարիմ մնալով հայ գիրքն ու գրականութիւնը տարածելու եւ հայ դպրութեան ծառայողներուն տէր կանգնելու իր առաքելութեան ՝ Շաբաթ 4 Փետրուար 2012-ին, Շարժայի Փիէռ Քէօսէեան սրահին մէջ կազմակերպեց գրական երեկոյ մը, որուն ընթացքին այս ձեռնարկին համար յատուկ հրաւիրուած Հալէպահայ գրագիտուհի Պերճուհի Աւետեան ներկայացուց «Կնոջ դերը հայ գրականութեան մէջ» նիւթը:
Յայտագիրը կ'ընդգրկէր նաեւ Օրդ. Աւետեանի «Բեմահարթակ» հատորին շնորհահանդէսն ու գինեձօնի արարողութիւնը:
Սեդա Մանկասարեան-Պալիօզեան, յանուն «Մուշեղ Իշխան» մասնաճիւղի վարչութեան արտասանեց բացման խօսքը, որուն յաջորդեց գեղարուեստական կոկիկ յայտագիր մը, որուն նուագով իրենց մասնակցութիւնը բերին Օհաննէսեան Հայկական Վարժարանի աշակերտուհիներէն Սարին Կիրակոսեան՝ դաշնամուր եւ Յասմիկ Պետրճիքեան՝ ջութակ:
Մարիա Պաղտոյեան եւ Վարագ Յովսէփեան հրամցուցին զուգերգ կիթառի ընկերակցութեամբ:
Շաքէ Մանկասարեան-Կրօկըն ընթերցեց Օրդ. Աւետեանի «Բեմահարթակ» հատորէն «Այր եւ Կին» պատմուածքը:
Ապա բեմ բարձրացաւ գրագիտուհին եւ ներկայացուց նիւթը՝ վեր առնելով հայ կնոջ խաղացած դերը հայ գրականութեան մէջ հայոց պատմութեան զանազան շրջաններուն, սկսելով նախաքրիստոնէական շրջանէն, անցնելով միջնադարեան շրջան ապա 19-րդ ու 20-րդ դար:
Դասախօս հիւրը վեր առաւ արժանիքը բոլոր այն կին գրողներուն, արեւելահայ թէ արեւմտահայ, որոնք ռահվիրաներ դարձան հայ ազատագրական շարժման մէջ յատկապէս իրենց թարգմանական աշխատանքով:
Ապա դասախօսուհին ցաւով անդրադարձաւ Սփիւռքի ու Արեւմտահայերէնի մտահոգիչ իրավիճակին, ինչպէս նաեւ հայերէն ընթերցողներու թիւին յուսահատեցուցիչ անկումին մասին, Հայաստանի մէջ թէ Հայաստանէն դուրս:
Ապա, հանդիսավարուհին ամփոփ ձեւով ներկայացուց «Գէորգ Մելիտինեցի» գրական մրցանակի արժանացած «Բեմահարթակ» հատորը, որմէ ետք Արժանապատիւ Տ. Արամ Քահանայ Տէյիրմէնճեանի ձեռամբ կատարուեցաւ գինեձօնի արարողութիւնը:
Ձեռնարկի աւարտին տեղի ունեցաւ հիւրասիրութիւն, որուն ընթացքին վաճառուեցան հեղինակին մանկական գիրքերն ու «Բեմահարթակ» հատորը, որոնք մակագրուեցան հեղինակին կողմէ:
Ապու Տապիի Ազգային Վարչութիւնը, քաջալերուած այս ձեռնարկի յաջողութենէն եւ գնահատելով գաղութին մէջ գրական ճաշակի զարգացման համար «Մ.Իշխան» մասնաճիւղի տարած աշխատանքը, հրաւիրեց գրագիտուհին՝ Ապու Տապիի հայ գաղութին ներկայացնելու համար գրական նոյն ծրագիրը: 
Ձեռնարկը տեղի ունեցաւ 7 Փետրուար 2012-ի երեկոյեան Միլենիում պանդոկի սրահէն ներս:
Ազգային Վարչութեան բացման խօսքը արտասանեց Սօնա Տատաղլեան, որ ամփոփ կէտերու մէջ ներկայացուց կենսագրական ծանօթութիւններ Պերճուհի Աւետեանի մասին:
Ապա Մարալ Պալապանեան հանդէս եկաւ մեներգով մը, որմէ ետք Սօնա Տատաղլեան ընթերցեց Պերճուհի Աւետեանի «Այր եւ Կին» պատմուածքը: 
Համազգայինի Մուշեղ Իշխան Մեկուսի մասնաճիւղի ատենադպրուհի Սեդա Մանկասարեան-Պալիօզեան ամփոփ ներկայացուց «Բեմահարթակ» հատորը:
Ապա բեմ հրաւիրուեցաւ օրուան դասախօսուհի Օրդ. Աւետեանը:
Գրական երեկոն խորհրդաւոր էր ու տպաւորիչ, ներկայ էին գաղութի գրասէրները, Ազգային Վարչութեան եւ Թեմական մարմիներու անդամներ: 
Ազգային Վարչութեան ատենապետ Տոքթ. Վարդգէս Արզումանեան պարգեւատրեց դասախօսուհին յատուկ յուշանուէրով:
Ձեռնարկին աւարտին կատարուեցաւ հիւրասիրութիւն, որուն ընթացքին տեղի ունեցաւ գիրքի վաճառք եւ մակագրութիւն:
Շարժայի թէ Ապու Տապիի մէջ Գրական երեկոյի թողած տպաւորութիւնը դրական էր:
Կիպրոսի Համազգայինի Օշական մասնաճիւղ-Նոյեմբեր 17
Չորեքշաբթի, 16 նոյեմբերին Կիպրոսի Համազգայինի Օշական մասնաճիւղը կազմակերպեց Գրական Երեկոներու առաջին հանդիպումը, որ նուիրուած էր Դանիէլ Վարուժանին։
Բանաստեղծին կենսագրականը ներկայացուց հայերէնով հրատարակուող «Արձագանգ» պարբերաթերթի գլխաւոր խմբագիր Արթօ Դաւիթեան։ 
Հանդիսութեան մասնակիցները ընթերցեցին Ցեղասպանութեան ժամանակ մեծաթիւ հայ մտաւորականներու հետ նահատակուած բանաստեղծին գործերէն ընտրանի մը։
Երեկոն աւարտեցաւ ջերմ մթնոլորտի մէջ, երբ բոլոր ներկաները խանդավառութեամբ հաւաքուեցան պանիրի եւ գինիի հիւրասիրութեան շուրջ։
Յանձնախումբը յատուկ շնորհակալութիւն կը յայտնէ Արթօ Դաւիթեանին եւ բոլոր անոնց, որոնք նպաստեցին երեկոյին յաջողութեան։
Յաջորդ ձեռնարկը տեղի պիտի ունենայ Դեկտեմբերին։
Աւետիք Իսահակեանի մահուան 60 ամեակին նուիրուած գրական երեկոյ (Քուէյթ)
Ուրբաթ, 3 Մարտ 2017-ին, երեկոյեան ժամը 8:00-ին, Ս. Վարդանանց եկեղեցիէն ներս տեղի ունեցաւ Համազգայինի Քուէյթի Մեկուսի Կազմին անդրանիկ ձեռնարկը, կազմակերպութեամբ՝ գրական-դաստիարակչական յանձնախումբին:
Ձեռնարկը Աւետիք Իսահակեանի մահուան 60 ամեակին նուիրուած գրական երեկոյ մըն էր, որ եկաւ քուէյթահայութեան արուեստի ու մշակոյթի, գիրի ու գրականութեան ծարաւը յագեցնելու:
Իր բոլոր կէտերով՝ յայտագիրը հարուստ էր ու գեղեցիկ:
Կազմակերպիչ յանձնախումբի ատենապետուհի՝ Թինա Թասլաքեանի բացման խօսքէն ետք տեսերիզով ներկայացուեցան Աւետիք Իսահակեանի կեանքն ու անկէ քաղուած դրուագներ:
Պօղոս Աւետիսեան արտասանեց Իսահակեանի «Ոչինչը» առակը, այնուհետեւ Ատոմ Քէհեայեան հանդէս եկաւ մեներգով՝ «Մայրիկիս», դաշնամուրի ընկերակցութեամբ Հայկուհի Բազեանի, որուն յաջորդեց ասմունք՝ Իսահակեանէն հատընտիր, կատարողութեամբ՝ Հուրի Արսլանեանի, Նարինէ Արապաթլեանի, Մայտա Մովսէսեանի եւ Կիլտա Իյճեանի:
Լիլա Կարապետեան մեներգեց «Շատ մի՛ տխրիր, շատ մի՛ խնդար, սիրելի՛ս» երգը, ապա օրուան բանախօս՝ Քուէյթի Ազգային Վարժարանի Միջնակարգ ու Երկրորդական կարգերու հայրենաւանդ ուսուցիչ Ճորճ Արապաթլեան լուսարձակի տակ առաւ Իսահակեանի գրական վաստակը: Բանախօսութենէն ետք Գէորգ Թէմամեան մեներգեց «Մուրճ Կամ Զնդան» երգը:
Անշուշտ, գեղարուեստական յայտագիրին մաս կազմող բոլոր երգերու խօսքերուն հեղինակը Աւետիք Իսահակեանն էր:
Ներկաները երկարատեւ ծափահարութիւններով ողջունեցին երեկոյին մասնակիցները:
Արժանապատիւ Տ. Արտակ Քհնյ. Քէհեաեան իր սրտի խօսքին մէջ ջերմապէս շնորհաւորեց ու բարձր գնահատեց կազմակերպիչներն ու մասնակիցները: 
Համազգայինի Քուէյթի Մեկուսի Կազմի անդրանիկ այս ձեռնարկը, յուզումնառատ մթնոլորտով ու բծախնդիր կազմակերպուածութեամբ՝ մեծ բաւարարուածութիւն պարգեւեց քուէյթահայ գրասէր հանրութեան։
Ուիլիամ Սարոյեանի ծննդեան 105 ամեակի նուիրուած գրական երեկոյ (Աւստրալիա)
Համազգայինի Աւստրալիոյ Շրջանային Վարչութեան գրական-գեղարուեստական յանձնախումբի կազմակերպութեամբ տեղի ունեցաւ համաշխարհային գրականութեան 20-րդ դարու մեծ դէմքերէն, հայազգի Ուիլիամ Սարոյեանի ծննդեան 105 ամեակին նուիրուած գրական երեկոյ, Ս. Ակնէս Անգլիական եկեղեցւոյ Ռայտ շրջանի սրահին մէջ, Շաբաթ 30 Օգոստոս 2014-ի երեկոյեան ժամը 7-ին:
Երեկոն կը հովանաւորէր գաղութիս բարեխնամ առաջնորդ Տէր Հայկազուն Եպիսկոպոս Նաճարեանը:
Ներկայ էին գաղութիս միութիւններու ներկայացուցիչներ, ինչպէս նաեւ՝ կոկիկ թիւով գրասէր հասարակութիւն մը:
Երեկոյի բացումը կատարուեցաւ Աւստրալիոյ եւ Հայաստանի քայլերգներով՝ դաշնակի կատարողութեամբ Ալեքս Սահակեանին:
Յանձնախումբին կողմէ բացման խօսքը կատարեց Զարուհի Մանուկեան՝ բարի գալուստ մաղթելով ներկաներուն ու ներկայացնելով Սարոյեան գրագէտի գլխաւոր արժանիքները:
Օրուան գլխաւոր բանախօսն էր գաղութիս ծանօթ մտաւորական Մարի Նալպանտեան, որ հաստատեց թէ Ուիլիամ Սարոյեան հայ գրականութեան մեծութիւններէն մէկն է, հակառակ այն իրողութեան, որ ան գրած է Անգլերէնով, որովհետեւ ծնած ու ապրած է Մ. նահանգներու Ֆրէզնօ քաղաքին մէջ:
Այս իրողութիւնը հաստատած է Սարոյեան ինք անձնապէս ըսելով.
Ու խորապէս հաւատալով այս իրողութեան, Սարոյեան իր կապերը երբեք չխզեց հայկական միջավայրէն ու միշտ կառչած մնաց իր արեան կանչին:
Տիկ. Մ. Նալպանտեան շարունակեց իր խօսքը անդրադառնալով համաշխարհային գրողի գրական յատկանիշներուն, որոնց մէջ բնորոշ էին բարութիւնը, արդարութիւնը, խիղճն ու սէրը, ու յարգելի բանախօսը Սարոյեանի ընդմէջէն հասաւ այն եզրակացութեան, թէ հայ ժողովուրդը լոյս ու բարութիւն սփռելով ամենուրէք պիտի շարունակէ ապրիլ ու գոյատեւել միշտ արտադրելով դիւանագէտ, խելացի, հայրենասէր ու քաջակորով երիտասարդութիւն:
Երեկոյի ընթացքին ուրախալի էր տեսնել երիտասարդ սերունդի ներկայացուցիչներու ելոյթները:
Յաջորդաբար Սարօ Գարատանեան եւ Միշէլ Դարբինեան ներկայացուցին յօդուածներ Սարոյեանէն:
Թամար Անգէշեան ներկայացուց «Ախ վաթան վաթան»:
Կարէն Պոյմուշաքեան ջութակի վրայ ընկերակցութեամբ Վարդուհի Լեփէճեանին դաշնակով նուագեց «Տլէ Եաման»:
Թամարա Կոտոյեան ասմունքեց Վահան Տէրեանի «Մի՛ խառնէք մեզ վայրի ցեղերին» բանաստեղծութիւնը:
Յանձնախումբին կողմէ Լիլիկ Կոտոյեան ներկայացուց Ուիլիամ Սարոյեանի ստեղծագործութիւններու ազգային արմատները, ցոյց տալով գրողի հայկական ազգային ոգին, որմէ ետք կրկին շարունակուեցան երիտասարդ սերունդի ներկայացուցիչներու ելոյթները. Մանուկ Կոտոյեան յստակ առոգանութեամբ ներկայացուց Սարոյեանի «Սպիտակ Ձիուն Գեղեցիկ Ամառը» պատմուածքը:
Ալեքս Սահակեան դաշնամուրի վրայ նուագեց «Prelude» եւ «Վաղարշապատի Պար» կտորները, իսկ Սարօ Գարատանեան եւ Նաթալի Պասթաճեան ընթերցեցին հայերէն ու անգլերէն լեզուներով Սարոյեանի իր ցեղին տոկունութիւնը բնորոշող նշանաւոր ու հանրածանօթ խօսքը:
Երեկոյի ընթացքին երկու առիթներով տեղի ունեցաւ տեսաերիզի ցուցադրութիւն՝ մէկը Սարոյեանի կենսագրութեան, իսկ միւսը՝ «Հայից Հայ» խորագրով՝ նուիրուած հայութեան:
Երեկոն հասնելով իր աւարտին, ելոյթ ունեցաւ Համազգայինի Շրջանային Վարչութեան ատենապետ Ասատուր Շուկայեան, որ կարճ խօսքով մը նախ անդրադարձաւ համաշխարհային առումով հայազգի այս գրագէտի արժանիքներուն, ապա իր գնահատանքի խօսքը ուղղեց կազմակերպիչ յանձնախումբին, Յակոբ Անգէշեանին լոյսի եւ ձայնի դասաւորման, իսկ Թամար Անգէշեանին ու Թամար Նազարեանին երիզի ու նկարահանութեան եւ յատուկ շնորհակալութիւն նաեւ յայտագրին մասնակից բոլոր անձերու նուիրումին համար:
Գրական այս իւրայատուկ երեկոն վերջ գտաւ առաջնորդ Սրբազան հօր հայրական պատգամով ու Տէրունական աղօթքով:
Ձեռնարկի աւարտին ներկաները հիւրասիրուեցան սուրճով, թէյով ու անուշեղէններով ու հաճելի զրոյցներ ունենալէ ետք հոգեպէս բաւարարուած հեռացան սրահէն:
Գրական երեկոյ նուիրուած Լեւոն Շանթի (Սուրիա)
Համազգային «Լեւոն Շանթ» մասնաճիւղի գրական յանձնախումբի նախաձեռնութեամբ Կիրակի 29, Յունուար 2023-ին, «Ահարոնեան» կեդրոնէն ներս, ներկայութեամբ խումբ մը գրասէրներու, տեղի ունեցաւ գրական երեկոյ նուիրուած մտաւորական, ազգային գործիչ եւ բանաստեղծ Լեւոն Շանթի։
Վարչութեան բարի գալուստի խօսքէն ետք, գրական յանձնախումբի ընկերուհիներ` Դալար Աբգարեան, Նաթալի Թէլեան եւ Շողիկ Մանուկեան համապարփակ գիծերու մէջ ներկայացուցին Շանթի կեանքը, գրական գործունէութիւնն ու արժէքները, յատկապէս սփիւռքի կրթական եւ մշակութային ոլորտի կազմաւորման եւ զարգացման գործին բերած իր նպաստը, իբրեւ մանկավարժ եւ կրթական մշակ եւ հիմնադիր համազգային հայ կրթական եւ մշակութային միութեան։
Ներկաները մեծ հետաքրքրութեամբ ըմբոշխնեցին գեղեցիկ ոճով հրամցուած ներկայացումը, ակամայ թռիչք տալով իրենց հոգիներուն՝ ճախրելու Շանթի գաղափարական եւ համամարդկային վսեմ արժէքներուն շուրջ։
Երոկոյին երկրորդ բաժինը կ'ընդգրկէր հիւրասիրութիւն խրախճանք, ուր ներկաները մտերմիկ եւ ջերմ մթնոլորտի մէջ ունկնդրեցին փունջ մը հայրենասիրական եւ ժողովրդային երգեր, նաեւ վայելեցին ընկերուհիներուն պատրաստած զուարճալի եւ դաստիարակիչ խաղերը (հայկական անուններու Bingo եւ ծաղրանկարիչ Սարուխանի թեւաւոր խօսքերու ծաղրանկարներուն համապատասխան դարձուածքները գուշակելով )։
Ներկաները լիցքաւորուած, գոհունակ եւ բարձր տրամադրութեամբ բաժնուեցան իրարմէ, դարձեալ նման երեկոներու կազմակերպան խոստումով։
Գրական երեկոյ (ԱՄԷ)
Համազգայինի <<Մուշեղ Իշխան>> Մէկուսի Մասնաճիւղի Գրական Խմբակի նախաձեռնութեամբ, 23 Յունիս 2012-ին տեղի ունեցաւ տաղանդաւոր բանաստեղծ Փառէն Յովսէփեանի բանաստեղծութիւններուն նուիրուած երեկոյ՝ Շարժայի Բիէր Քէօսէեան սրահէն ներս. ձեռնարկը նուիրուած էր հայ գիրքի տպագրութեան 500 ամեակին եւ Երեւանը՝ իբրեւ համաշխարհային գրքի մայրաքաղաք հռչակման առիթներուն:
Ներկաներն ու հիւրերը տեղի հայ համայնքի տարբեր տարիքի անձեր էին, որոնք հետաքրքրութեամբ ունկնդրեցին Փառէն Յովսէփեանի չափածոյ ստեղծագործութիւնները, Շաքէ Մանկասարեանի եւ Լիզա Գարաճեանի ընթերցմամբ:
Իւրաքանչիւր ասմունքէ յետոյ բանաստեղծը պատմեց տուեալ ստեղծագործութեան շարժառիթները, թէ ի´նչպէս եւ ե՞րբ գրած է զանոնք, ի՞նչ զգացողութիւններ ունեցած է այդ պահուն:
Ան նաեւ նշեց, որ շնորհիւ արուեստագէտ Նորայր Գազանճեանին ան քաջալերուած է գրել եւ Նորայրին երգած կարգ մը երգերու խօսքերուն հեղինակը ի՛նքը՝ Փառէնն է:
Այդ երգերը եւս հնչեցին Նորայր Գազանճեանի ձայնագրութիւններով, որոնցմով աւելի ճոխացաւ երեկոն:
Փառէն Յովսէփեան պատասխանեց ներկաներուն հարցումներուն ու զանոնք մասնակից դարձուց ասմունքի վերլուծութեան եւ քննարկման։ 
Բանաստեղծութիւններէն յատուկ էին. <<Էմիրութեանց հայ Գաղութին>>, <<Աներեւոյթ խոյանքներ>>, <<Կարեկցութիւն>>, << Դու ինձ հետ>>, << Հայր – Որդի>>, << Ծերունի հայդուկը>>:
<< Օհաննէսեան Վարժարան>>-ը խորագրով բանաստեղծութիւնը նուիրուած էր Ա.Մ.Է. հայ համայնքի հայեցի կրթութեան օճախ – վարժարանին: 
Ներկաներուն յուզում պատճառեց <<Առանձնութիւն>> երգը՝ կատարողութեամբ (երգ եւ նուագ) Փառէնի որդւոյն՝ Վարագի:
Ձեռնարկի աւարտին վեհ զգացողութեամբ վայելեցինք <<Դրօշ Հայրենի>> ստեղծագործութիւնը՝ ձօնուած Ապու Տապիի Հայաստանի Հանրապետութեան դեսպանատան պաշտօնական բացման արարողութեան:
Եզակի այս ձեռնարկը յաջողութեամբ աւարտեցաւ խոր տպաւորութիւն ձգելով ներկաներուն վրայ։
Խմբային գրական ձեռնարկ Մոնթրէալի մէջ
Կազմակերպութեամբ Համազգայինի Հայ Կրթական եւ Մշակութային Միութեան «Սանահին» մասնաճիւղին, Հինգշաբթի, 24 Մայիս 2018-ի երեկոյեան, Լաւալի Հայ կեդրոնի «Պարոնեան» սրահինմէջ տեղի ունեցաւ գրական մտերմիկ երեկոյ մը մասնակցութեամբ՝ չորս մոնթրէալահայ գրողներու՝ Վրէժ Արմէն Արթինեանի, Անդրանիկ Պետրոսեանի, Հայդուկ Շամլեանի եւ Թալին Լատոյեանի:
«Սանահին» Մասնաճիւղի վարչութեան անդամ Նանոր Աշնա Սնապեան բարի գալուստ մաղթեց ներկաներուն եւ ներկայացուց գրական հանդիպման նպատակը, որն էր ներկայացնել մոնթրէալահայ չորս հեղինակները եւ անոնց գործերը՝ հանրութեան, անշուշտ առիթը ստեղծելով նաեւ անոնց աշխատանքը շնորհաւորելու եւ գնահատելու:
Տիկին Սնապեան նախ ներկայացուց Անդրանիկ Պետրոսեանը, որմէ ետք զայն հրաւիրեց ներկայացնելու իր «Հայ թրքական հիմնախնդիրը» գիրքը:
Պարոն Պետրոսեան ծանօթացուց իր ուսումնասիրութիւնը, որուն մէջ քննական վերլուծութեան կ՚ենթարկէ 2001-ին Թուրք-Հայկական Հաշտեցման Յանձնաժողովի գործունէութիւնն ու գաղափարախօսական հիմքը:
Ան եզրակացուց, թէ հայ-թրքական հիմնախնդրի խաղաղ կարգաւորման նախընտրելի միջոցն է երկու ժողովուրդներու քաղացիական հասարակութիւններու միջեւ երկխօսութիւնը, զոր կարելի է զարգացնել արուեստի եւ գրականութեան ճամբով:
Տեղին է նշել, թէ Անդրանիկ Պետրոսեան այս գիրքը նուիրած է իր սիրելի կնոջ՝ Խաթուն Թէմիզճեանի անմոռաց յիշատակին:
Երկրորդ հեղինակն էր Հայդուկ Շամլեանը, որուն կենսագրութիւնը լսելէ ետք, ներկաները, շնորհիւ Շամլեանի «Դէպի Ժողով» եւ «Շ» գիրքերուն, նախ փոխադրուեցան դէպի Լիբանան (Արեւմտեան Պէյրութ), ապա՝ Շուշի: 
Շամլեան արագ անդրադարձաւ ցարդ իր գրած մնացած գիրքերուն՝ «Անվերադարձ», «ԱՆփոխադարձ» , եւ «Opération Torréfaction»:
Թալին Լատոյեանն էր գրական երեկոյի յաջորդ գրողը:
Սնապեան կարդալէ ետք անոր կենսագրութիւնը, բարձրախօսը փոխանցեց անոր, որպէսզի ներկայացնէ «Բալենին» գիրքը:
Լատոյեան ներկայացուց գիրքը եւ անոր փոխանցող պատգամը, որ ուղղուած է յատուկ պէտքեր ունեցող փոքրերուն, անոնց ծնողներուն եւ անմիջական շրջանակին:
Վրեժ Արմէն Արթինեանը երեկոյի չորրորդ հեղինակն էր: Անոր կենսագրութիւնը կարդալէ ետք, Տիկին Սնապեան հրաւիրեց զայն ներկայացնելու իր գիրքերը: Պարոն Արթինեան համառօտ ձեւով ներկայացուց իր 4 գիրքերը, «Ոստայն 8 – Ճանապարհներ», «Ոստայն 7 – Համաստեղութիւն», «Ոստայն 6 – Ժամադրավայր», եւ «Ոստայն 5 – Նամակապատում»:
Արթինեան վերջին գիրքէն Յակոբ Կարապենցի հետ իր ունեցած նամակագրութիւններէն հատուածներ կարդաց ներկաներուն:
Ան նաեւ ներկաներուն հետ բաժնեկցեցաւ իր հրատարակած նորագոյն «Ճանապարհներ» գիրքէն հաճելի պատմուածք մը, բոլորին դէմքերուն թեթեւ ժպիտ մը գծելով:
Յայտագրին ընթացքը հետաքրքրական էր, այն իմաստով, որ լսելէ ետք իւրաքանչիւր հեղինակի կենսագրութիւնն ու գիրքի կամ գիրքերու ներկայացումը, ներկաները նաեւ ունկնդրեցին հեղինակին նախասիրած երգը:
Իսկ աւելի հետաքրքրականը այն էր, որ Պետրոսեանն ու Արթինեանը ընտրած էին նոյն երգը՝ «Սարդարապատ»-ի երգը, ինչ որ հաւաքոյթը համադրողը դրած էր այլ երգ մը ընտրելու հարկադրանքին դիմաց:
Որպէս այլընտրանք, ներկաները առիթը ունեցան ունկնդրելու Վարդուհի Վարդանեանի «Կարօտ» երգը:
Հայդուկ Շամլեան ընտրած էր Յարութ Փամբուքճեանի «Վանք» երգը (1975), իսկ Թալին Լատոյեանը՝ «Ծաղկած Բալենի»-ն:
Հետաքրքրական եւ գրականութեամբ հարուստ այս գրական երեկոյին ներկայ էին տարբեր տարիքի մոնթրէալահայեր։
Բոլորն ալ մեծ հետաքրքրութեամբ լսեցին հեղինակներուն ներկայացումները, յայտագրի աւարտին հարցումներ ուղղելով անոնցմէ ոմանց:
Իսկ սրահէն ներս դրուած սուրճի եւ կարկանդակներու սեղանը յատուկ մտերմութիւն մը ստեղծած էր կարծէք ներկաներուն եւ գրողներուն միջեւ:
Յատուկ շնորհակալութիւն Համազգայինի «Սանահին» միութեան վարչութեան, յատկապէս Նանոր Աշնա Սնապեանին այս գրական եւ երաժշտական գեղեցիկ երեկոյին համար:
Թ.Լ.
Գրական հաւաք՝ «Հայ լեզուն. անցեալը, ներկան եւ ապագան» (Գանատա)
Գլաձոր մասնաճիւղի գրասէրներու խմբակի հաւաքներու շարքին էր «Հայ լեզուն. անցեալը, ներկան եւ ապագան» նիւթը կրող հաւաքը, որ տեղի ունեցաւ 18 Յունուար 2015-ի յետմիջօրէին, Համազգայինի Յ. Մանուկեան գրադարանին մէջ, շուրջ 100 հանդիսատեսներու ներկայութեան։
Հաւաքը վարեց Թամար Տօնապետեան Գուզուեան. ան յայտնեց, թէ մօտ օրէն կ՚ամբողջանայ գրասէրներու խմբակի յառաջացման երրորդ տարեդարձը։ Հաւաքներուն նպատակը կամուրջ մը ստեղծել է հայ երիտասարդին եւ հայ գրականութեան միջեւ եւ ցարդ տեղի ունեցած են 28 հաւաքներ։
Ապա ան հրաւիրեց ՀՕՄ-ի ամէնօրեայ վարժարանի աշակերտներէն՝ շնորհալի Տեսիլ Սաղտըճեանն ու Թերեզա Մարտիրոսեանը, որպէսզի արտասանեն Մուշեղ Իշխանի «Հայ լեզուն տունն է հայուն» բանաստեղծութիւնը։
Գեղեցիկ մեկնաբանութեան յաջորդեց Մուշեղ Գարագաշեանի հակիրճ ակնարկը հայ լեզուի անցեալին մասին, ապա ծայր առաւ զրոյց մը, որուն գլխաւոր նիւթը արեւմտահայերէնի արձանագրած նահանջն էր։
Եղան բազմաթիւ արտայայտուողներ, որոնք բաժնեցին զանազան տեսակէտներ ու մտահոգութիւններ։
Եղան որոշ առաջարկներ ապագայ քայլերու նկատմամբ, սակայն, ինչպէս հանդիսավարը ակնարկեց, սահմանափակ վայրկեաններու մէջ լուծումներ գտնել չէր նպատակը. այլ՝ մտածել տալ, զրուցել եւ նիւթը արծարծել, այն համոզումով որ կ՚ըլլան յառաջիկայ հաւաքներ, ուր յաւելեալ կարելի է խօսիլ ապագայ ծրագիրներու մասին։
Հաւաքը արժանացաւ ներկաներու յոյժ գնահատանքին:
Սէրը հայ գրականութեան մէջ (Սուրիա)
Երբ կը մէկտեղուին գրական-երաժշտական յայտագիրները, մտերմիկ մթնոլորտն ու գրասէր հանրութիւնը սրահի մը մէջ, գոհունակութեան կողքին մեր հոգիները կը սնանին հայ մշակոյթի գոհարներով:
Ոգեղէն մեր հարստութիւններն ալ իրենց դերը ունին հայերուս գոյութեան մէջ, մեզ կը դարձնեն իմաստուն, խաղաղասէր, մարդկային արժէքները փայփայող էակներ:
Համազգայինն է կրկին, որ այս արժէքները բեմ հանելով մեզ կ’ուղղէ, մեր մէջ կը սրսկէ անոնց կենարար աւիշը:
Հովանաւորութեամբ Բերիոյ Հայոց Թեմի Առաջնորդ գերշ. Տ.Մասիս Ս.Եպս Զօպուեանի, կազմակերպութեամբ Համազգայինի «Նիկոլ Աղբալեան» Մասնաճիւղի Գրական Յանձնախումբին, 27 Մարտ 2021-ին «Սէրը Հայ Գրականութեան մէջ» խորագիրով գեղարուեստական ձեռնարկը տեղի ունեցաւ ԱՄԺ Տան «Անի» ճաշասրահէն ներս:
Ճաշասրահի մթնոլորտը իր յարդարումով, հնչող մեղմիկ երաժշտութեամբ եւ մտերմիկ մարդոց հանդիպումով կարծէք ըլլար տարբեր աշխարհ մը, զոր կարօտցած էինք՝ համաճարակին բերումով զրկուած ըլլալով նման հաւաքներէ:
Յարդարուած սեղանները՝ գինիի բաժակներով եւ պիստակեղէնով կը հրաւիրէին ներկաները իրենց շուրջ տեղաւորուելու:
Իսկապէ՛ս ալ կարիքը ունէինք անջատուելու մեր առօրեայ դժուարութիւններէն ու մտահոգութիւններէն, հրամցուած քերթուածներով ու երգերով դեգերելու հայ գրականութեան ու երաժշտութեան սիրոյ պուրակներուն մէջ:
Համազգայինի նուագախումբին երաժշտական բացման կատարումէն ետք, օրուան բեմավարներ Սեւանայ Հալլաճեան եւ Ժիրայր Կարապետեան երեկոն բաց յայտարարեցին: 
Գրական սիրային հատընտիրներ Պարոյր Սեւակէն, Վահան Թէքէեանէն եւ Ալիսիա Կիրակոսեանէն ասմունքեցին Ռիթա Կաղեան- Տիքպիքեան, Սեւանայ Հալլաճեան, Վեհան Պարսումեան եւ Մելինէ Պեզճեան:
Ներկաները քար լռութեամբ կը հետեւէին:
Ասմունքողները կրցան հրաւիրեալներուն հոգիները համակել սիրոյ եւ երջանկութեան զգացումներով:
Արուեստագիտուհի Լիւսի Թիւթիւնճեանի անհատական ցուցահանդէսի բացում (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 6 Դեկտեմբեր 2018-ին, երեկոյեան ժամը 7:00-ին, ցուցասրահին մէջ տեղի ունեցաւ բացումը արուեստագիտուհի Լիւսի Թիւթիւնճեանի անհատական ցուցահանդէսին, որուն հասոյթը պիտի տրամադրուի բարեսիրական նպատակներու:
Ցուցադրուած էին տարբեր չափերու եւ թեմաներու 53 իւղաներկ պաստառներ:
Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան բարի գալուստ մաղթելէ ետք ներկաներուն ըսաւ, թէ ցուցասրահին մէջ արուեստագիտուհի Լիւսի Թիւթիւնճեան մասնակցած է աւելի քան 12 անհատական թէ հաւաքական ցուցահանդէսներու:
Այս ցուցահանդէսը սովորական ցուցահանդէս մը չէ, այլ` նման է այն բոլոր ցուցահանդէսներուն, որոնք կը հետապնդեն բարեսիրական նպատակ` կարօտեալին, անկարին, նաեւ ապագայ սերունդի դաստիարակութեան համար օգտակար դառնալու:
Համազգայինի Լիւսի Թիւթիւնճեան ցուցասրահի մասնակցութիւնը` «Պէյրութ Արթ Ֆեր»-ին (Լիբանան)
5-8 Յուլիս 2012-ին Համազգայինի «Լիւսի Թիւթիւնճեան» ցուցասրահը մասնակցեցաւ Պէյրութի մէջ կազմակերպուած արուեստի ցուցասրահներու միջազգային ցուցահանդէսին:
«Պիել»-ի մէջ կազմակերպուած այս ցուցահանդէսին իրենց մասնակցութիւնը բերին Միջին Արեւելքէն, Եւրոպայէն եւ Ափրիկէէն շուրջ 50 ցուցասրահներ եւ արուեստի կեդրոններ:
Ցուցահանդէսին յատուկ տաղաւարներ տրամադրուած էին նաեւ արուեստի այլ մարզերու ցուցադրութեան:
Ժամանակակից արդի կերպարուեստի եւ գեղանկարչութեան զանազան դպրոցներու ստեղծագործական արտայայտութիւնները իրենց դրոշմը դրած էին ցուցահանդէսին վրայ:
Համազգայինի ցուցասրահը իր տաղաւարին մէջ ներկայացուց լիբանանահայ գեղանկարիչներ Հրայրի, Միսաք Թերզեանի եւ Ակոբեանի գործերը, ինչպէս նաեւ հայրենի քանդակագործ Կակոյի ստեղծագործութիւններէն նմուշներ:
Անհրաժեշտ է նշել, որ տաղաւարը ստեղծեց լայն հետաքրքրութիւն եւ արժանացաւ բոլոր այցելուներուն գնահատանքին:
Համազգայինի տաղաւարի այցելուներու շարքին էին լիբանանցի երեսփոխաններ եւ քաղաքական անձնաւորութիւններ, դեսպաններ, արուեստի դասախօսներ եւ արուեստաբաններ ու Լիբանանէն եւ այլ երկիրներէ մեծ թիւով արուեստագէտներ եւ արուեստասէրներ:
Ցուցահանդէսին ակներեւ էր մեծ թիւով երիտասարդութեան ներկայութիւնը:
Համազգայինի «Լիւսի Թիւթիւնճեան» ցուցասրահի 10-ամեակին առիթով` երիտասարդ արուեստագէտներու հաւաքական ցուցահանդէս (Լիբանան)
Հովանաւորութեամբ Պսալիմ-Մզհեր-Մաժզուպի քաղաքապետ Ժորժ Սըմաանի եւ կազմակերպութեամբ Համազգայինի «Լիւսի Թիւթիւնճեան» ցուցասրահի տնօրէնութեան, Հինգշաբթի, 5 Սեպտեմբեր 2019-ի երեկոյեան ժամը 7:00-ին, նշեալ ցուցասրահին մէջ բացումը կատարուեցաւ երիտասարդ արուեստագէտներու հաւաքական ցուցահանդէսին:
«Վանայ ձայն»-ի արաբերէն բաժինի հաղորդավար Հալա Հատտատ արաբերէնով իր ողջոյնի խօսքին մէջ նշեց, թէ երազով մեկնարկած տասնամեայ կառոյց մը արդէն վերածուած է արուեստի ընտրանիի հանդիպման վայրի:
Տասնամեայ եռանդուն գործունէութեան ընդմէջէն, հարիւր ցուցահանդէսի կազմակերպումէն, աւելի քան 135 արուեստագէտներու հիւրընկալումէն` Լիբանանէն, սփիւռքէն, Հայաստանէն թէ Արցախէն, երիտասարդ արուեստագէտներու քաջալերման նախաձեռնութենէն ետք Համազգայինի արուեստի այս ցուցասրահի տնօրէնութիւնը կը վերանորոգէ իր ուխտը` այս վայրը պահելու իբրեւ կամուրջ Լիբանանի եւ Հայաստանի միջեւ, յատկապէս` մարդկային, մշակութային ու արուեստի ոլորտներուն մէջ: 
«Այս կեդրոնը պիտի շարունակէ մնալ վերանորոգ, ինչպէս որ էր` պատգամ բոլոր անոնց համար, որոնք յոյսով կը նային վաղուան», ընդգծեց ան` նշելով, որ ցուցասրահի 10-ամեակին առիթով այսօր երիտասարդ արուեստագէտներու հաւաքական ցուցահանդէսի բացումը կը կատարուի, ինչ որ առիթ մը պիտի ըլլայ անոնց սաւառնելու արուեստի յղացքներու մէջ:
Լուսին Շիրինեան-Պէյքըր 40,000 տոլար կը նուիրէ Ճեմարանին եւ 10,000՝ «Ասպարէզ»ին
«Ասպարէզ».- Ֆրեզնոյէն հասած էր Հոլիվուտ, «Ասպարէզ»ի խմբագրութիւն: Նախապէս ժամադրուած էր, ապահովելու համար խմբագիրին ներկայութիւնը:
«Նախ եւ առաջ, այս ծրարը կ՛ուզեմ յանձնել, բաժանորդագի՛նս է»,- ըսաւ «Ազդակ» եւ ապա «Ասպարէզ» թերթերուն մէջ խմբագրական ծանրագոյն ու երախտաշատ աշխատանք տարած Պարգեւ Շիրինեանի քոյրը՝ Լուսին Շիրինեան-Պէյքըրը:
«Հիմա կ՛ուզեմ բացատրել, թէ ի՛նչ կ՛ուզեմ ընել:
Կ՛ուզեմ «Ասպարէզ»ին 10,000 տոլար նուիրել՝ եղբօրս՝ Պարգեւ Շիրինեանի յիշատակին»,- ըսաւ տիկին Լուսինը, որ մեքենայ վարձած ու բարեացակամ հարեւանէ մը խնդրած էր, որ զինք խմբագրատուն բերէ:
Յիշեցինք ընկեր Պարգեւի բծախնդրութիւնը՝ լեզուի ճշգրտութեան, անոր ամուր հաւատքը՝ թերթի առաքելութեան հանդէպ, եւ անոր ամբողջական նուիրուածութիւնը՝ իր գործին:
Յանձնեց 10,000 տոլարի չէքը:
«Հիմա կ՛ուզեմ ինծի օգնես:
Կ՛ուզեմ 40,000 տոլար նուիրել իմ դպրոցիս՝ Պէյրութի Ճեմարանին, ի յիշատակ իմ պաշտելի ուսուցիչներուս՝ Լեւոն Շանթին, Կարօ Սասունիին, Բարսեղ Կանաչեանին եւ այդ սերունդի բոլոր մեծերուն, որոնց շունչին տակ ես մեծցայ:
Այս դրամը պիտի հասցնես Ճեմարա՛ն»,- ըսաւ ու քառասուն հազար տոլարի բաց չէք մը յանձնեց խմբագիրին:
Փոխանցման կարգադրութիւնը տեղւոյն վրայ կարգաւորեցինք, ու մեր աշխատանքը չխանգարելու մտահոգութեամբ՝ մեզմէ շուտ հեռանալու տրամադրուած Լուսինը հազիւ կրցանք համոզել՝ նախ նկարուելու, ապա՛ ճամբայ ելլելու, վերադառնալու համար Ֆրեզնօ:
Տիկին Լուսինը մէկ այլ կարեւոր որոշում մը առած է… իր բնակարանը կտակել Հայ Դատին։
Համազգայինի «Գայեանէ» պարարուեստի դպրոցի փառահեղ ելոյթը (Լիբանան)
Համազգայինի հայ կրթական եւ մշակութային միութեան «Գայեանէ» պարարուեստի դպրոցի տարեկան ելոյթը տեղի ունեցաւ Ուրբաթ, 24 Յունիս 2016-ին, երեկոյեան ժամը 8:30-ին, «Էմիլ Լահուտ» կեդրոնի սրահին մէջ:
Ելոյթի պարուսոյց ու գեղարուեստի պատասխանատուներն էին Կարէն եւ Ժաքլին Մակինեաններ, որոնց բծախնդիր ջանքերով ու պատասխանատուութեամբ յաջողութեամբ իրականացաւ ձեռնարկը:
Բարի գալուստի խօսքով հանդէս եկաւ Համազգայինի գեղարուեստի դպրոցներու տնօրէն Կարպիս Գապասագալեան, որ ողջունեց ներկաները Համազգայինի «Գայեանէ» պարարուեստի դպրոցի տարեկան ելոյթին առիթով եւ ըսաւ, որ Համազգայինի արուեստի բոլոր դպրոցները հայաշունչ եւ հայատրոփ մշակութային գիտելիքներու եւ ուսուցման կրթօճախներ են:
Ան յայտնեց, որ «Գայեանէ» պարարուեստի դպրոցը այս տարի հանրութեան կը ներկայանայ այլ ոճով եւ արուեստի բազմապիսի ճաշակով ու երանգով: Ելոյթի իրականացման մէջ մեծ բաժին ունեցան տէր եւ տիկին Կարէն եւ Ժաքլին Մակինեանները:
Գապասագալեան խօսքի աւարտին շնորհակալութիւն յայտնեց պարուսոյցներուն, Աննա Ամասիին, ծնողական օժանդակ յանձնախումբին եւ բոլոր անոնց, որոնք բարոյապէս ու նիւթապէս սատար հանդիսացան ելոյթի յաջողութեան եւ իրականացման:
Հայաստանի Հանրապետութեան կերտման 98 ամեակի փառաշուք տօնանշում Հալէպի մէջ
Հովանաւորութեամբ Բերիոյ Հայոց Թեմի Առաջնորդ Գերշ. Տ. Շահան Ս. Արք. Սարգիսեանի, կազմակերպութեամբ Համազգայինի Սուրիոյ Շրջանային Վարչութեան, Կիրակի, 29 Մայիս 2016-ի երեկոյեան ժամը 6.00-ին, «Գ. Եսայեան» հանդիսասրահէն ներս, հալէպահայութիւնը փառաշուք կերպով նշեց Հայաստանի Հանրապետութեան կերտման 98ամեակը:
Սուրիոյ եւ Հայաստանի Հանրապետութեան զոյգ քայլերգներով հանդիսութեան բացումէն ետք, Ռաֆֆի Սիւլահեան եւ Սալբի Թիւֆէնքճեան հայերէն եւ արաբերէն բացման խօսքերով հաստատեցին. «28 Մայիս 1918ին ստեղծուած ՀՀ Անկախութիւնը անկիւնադարձ մը եղաւ մեր նորագոյն պատմութեան մէջ, ուր դարերու հալածանքներէն ու ջարդերէն ետք, հայութիւնը հաստատեց իր ազատ ապրելու իրաւունքը եւ այսօր 98 տարիներ ետք կ՛ամրապնդենք ինքնիշխան գոյատեւելու մեր կամքը, քաջ գիտակցելով, որ ազգերը կը զարգանան ու կը զօրանան իրենց ազատ ու անկախ պետականութիւններով եւ սեփական ուժերով»:
Ապա տեսերիզի ցուցադրութեամբ ներկայացուեցաւ անկախութեան կերտման պատմականը:
Գեղարուեստական յայտագիրով ելոյթ ունեցաւ համազգայինի «Զուարթնոց» երգչախումբը, խմբավարութեամբ Գայիանէ Սիմոնեան-Տէրեանի, դաշնամուրի ընկերակցութեամբ Ռուզան Պարսումեանի. երգչախումբը յաջորդաբար ներկայացուց «Է հէյ ոտքի հայ Ժողովուրդ», «Հայրենասարական երգերու շարք», «Ազատ Հայաստան», «Պիտի պաշտպանենք» եւ «Սարդարապատ» երգերը, ապա Աւօ Ալեքսանեան իւրայատուկ ոճով ներկայացուց Հրայր Մարուխեանի նուիրուած երգը՝ Կիթառով, որուն յաջորդեց խմբային ասմունք` Սիամանթոյէն համադրում մը, կատարողութեամբ` Պէթի Քիլէրճեանի, Արա Մութաֆեանի եւ Մարիա Մանսուրեանի:
Այնուհետեւ ներկայացուեցաւ Ռոպերթ Ամիրխանեանի «Իմ Հայաստան» երաժշտական ստեղծագործութիւնը, կատարողութեամբ Ռոզի Շուշանեանի` Ջութակ, Դաշնամուրի ընկերակցութեամբ Ռուզան Պարսումեանի:
Համազգայինի «Սարդարապատ» եւ «Շուշի» պարախումբերու ճոխ պարերը եկան յաւելեալ փայլք տալու ձեռնարկին:
Օրուան բեմավար Պէթի Քիլէրճեան ոգեւորիչ մէջբերումներով խանդավառեց ներկաները, ապա բեմ հրաւիրեց Թեմակալ Առաջնորդը, որ իր հայրական օրհնութիւնը փոխանցելէ ետք ըսաւ. «Մայիս 28-ով կերտուած յաղթանակը հայրենակերտումի եւ ազգային մեր իղձերու ու իտէալներու իրականացման հիմնաքարն ու մեր նոր ժամանակներու սխրագործումներու մեկնակէտը կը նկատուի:
Սուրիահայ ժողովուրդը իր տագնապին մէջ անգամ չի կրնար մոռնալ պատմական մերձաւոր անցեալի այն եզակի յաջողութիւնը, որ առաջնորդող խորհրդանիշն է մեր բոլոր յաղթանակներուն»:
Ապա Սրբազան Հայրը շնորհաւորական խօսք ուղղեց՝ ՀՀ Հալէպի Գլխաւոր Հիւպատոսին, անոր ճամբով ՀՀ Նախագահին, Արցախի Նախագահին ու ժողովուրդին, յատկապէս անոր սահմանները պաշտպանող քաջ ,մարտիկներուն եւ ներկայ հանդիսականներուն, մաղթելով որ մեր հաւաքական զօրութեամբ մօտ ապագային կերտենք Ազատ, Անկախ եւ Միացեալ Ամբողջական Հայրենիքը:
Սրբազան Հօր եզրափակիչ խօսքով հանդիսութեան պաշտօնական բաժինը վերջ գտաւ:
Հուսկ, ազգային եւ հայրենասիրական երգերով ելոյթ ունեցան` Խաչիկ Աշճեան, Լուսին Յովհաննէսեան, Մեղրի Նազարեան եւ Ճորճ Գալայճեան, երգեհոնի նուագակցութեամբ Ռեպեր Խաչատուրեանի, որոնք փունջ մը ռազմահայրենասիրական երգերով ոգեւորեցին ներկայ բազմութիւնը եւ «Արիւնոտ Դրօշ» երգով փակեցին 98ամեակի հանդիսութիւնը: 
«Գանձասար»
Համազգայինի Գլաձոր մասնաճիւղի յիսնամեակին նուիրուած յիշարժան երեկոն (Գանատա)
Աչքս բացի Համազգային տեսայ, Համազգայինի Վահէ Սէթեան հրատարակչատուն. Համազգայինի Նշան Փալանճեան ճեմարան, Գրախանութ, Գասպար Իփէկեան թատերախումբ, Վասպուրական սրահ, երգչախումբ ու պարախումբ, Հայագիտական հիմնարկ։
Աչքս բացի հայութիւն տեսայ։
Երբ պատանի տարիքիս հաստատուեցայ Թորոնթօ, բնականաբար քայլերս ուղղուեցան դէպի Համազգայինի «Յարութիւն Մանուկեան» գրադարան. հոն էին Դանիէլ Վարուժանը, Սեւակները, Մեծարենցն ու Չարենցը , մեր գրականութիւնն ու լեզուն։
Բնականաբար, քայլերս ուղղուեցան դէպի Համազգայինի «Ժորժ Սարգիսեան» թատերախումբ, ուր գտայ Լեւոն Շանթն ու Շիրվանզադէն, Պարոնեանը...։ 
Համազգայինի «Էրեբունի» Պարախումբ, հոն ուրկէ կու գար մեր պապերուն ոտնաձայնը, ուր մարմին կ՚առնէր Չարենցի «Ես իմ անոյշ Հայաստանի»ն։
Համազգայինի «Գուսան» երգչախումբ. հոն էր որ կը ղօղանջէր մշտահունչ Կոմիտասը։
Համազգայինի «Արշիլ Կորքի» ցուցասրահ, Համազգայինի Նուռ ֆիլմի փառատօն, ուր թռիչք կ՚առնէր մեր երեւակայութիւնը։
Սփիւռքի տարածքին, հայ մշակոյթը ապրեցնելու տեսլականով էր որ ճամբայ ելան Համազգայինի հիմնադիրները՝ Լեւոն Շանթ, Նիկոլ Աղբալեան ու Բժ. Համօ Օհանջանեան, Գասպար Իփէկեան, 28 Մայիս 1928-ին. նոյն տեսլականով շարունակեցին Թորոնթոյի (յետագային՝ Գլաձոր) մասնաճիւղի հիմնադիր յանձնախումբի ընկերներ Ժիրայր Յովհաննէսեանը, Աբգար Միրաքեանը, Վահէ Մարտիրոսեանը Շուշիկ Պոյաճեանն ու Ներսէս Կէտիկեանը, 1969-ին։
Յիսուն տարիներ անց՝ Կիրակի, 8 Դեկտեմբեր 2019-ի երեկոյեան, Թորոնթոյի Հայ Երիտասարդական Կեդրոնէն ներս Համազգայինի Գլաձոր մասնաճիւղի յիսնամեայ գործունէութիւնը ցոլացնող տօնախմբութիւն է, հովանաւորութեամբ՝ Համազգայինի Գանատայի շրջանային վարչութեան։ 
Կեդրոնի մուտքին, կապոյտ, ոսկեգոյն եւ արծաթագոյն փուչիկներէն անդին՝ շքեղօրէն զարդարուն հիւրասիրութեան սեղանին ետեւ կը տեսնենք Համազգայինի Գլաձոր մասնաճիւղի մեծերու եւ փոքրերու աշխատանոցներու մասնակիցներուն գրաւիչ գործերէն նմոյշներ։
Աջին կ՚երեւին աչքառու լուսանկարներու ընտրանի, հետաքրքրաշարժ ծանուցումներու համադրում, որոնց ներքեւ, բծախնդրութեամբ համադրուած գիրքերու կոյտ մը, որ կը խորհրդանշէ հարիւրէ աւելի շնորհահանդէսներու կազմակերպութիւնը։
«Համազգային» թատերասրահի մուտքին, սեղանի մը վրայ շարուած՝ Գլաձորի յիսնամեայ գործունէութիւնը պարփակող պատկառելի Յուշամատեանէն օրինակներ. պատրաստութիւնը՝ Ժիրայր Պետրոսեանի։
Մարի Ռոզ Ապուսեֆեան ներկայացուց «Տիգրան Մեծ» մենաթատրոնը` մարմնաւորելով 14 կերպարներ (Լիբանան)
Համազգայինի Լիբանանի Շրջանային վարչութեան կազմակերպութեամբ Շաբաթ, 3 Հոկտեմբեր 2015-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ ելոյթ ունեցաւ հանրածանօթ արուեստագէտ, հրապարակագիր եւ բանաստեղծ Մարի Ռոզ Ապուսեֆեան` ներկայացնելով «Տիգրան Մեծ» մենաթատրոնը:
Մարի Ռոզ Աբուսեֆեան, որ հեղինակն ու բեմադրիչն է «Տիգրան Մեծ» թատերգութեան, հիմնուած է Պերճ Զէյթունցեանի «Աստուծոյ 12 օրը» թատրոնին, հայոց պատմութեան եւ իր խոհերուն ու վերլուծումներուն վրայ:
Հանրաճանաչ արուեստագէտը բարի գալուստ մաղթեց ներկաներուն` յայտնելով իր ուրախութիւնը եւ ջերմ շնորհակալութիւնը Համազգայինի Լիբանանի Շրջանային վարչութեան:
Ապա ինչ կը վերաբերի «Տիգրան Մեծ» ներկայացման ըսաւ, թէ ինչպէս այսօր, անցեալին ալ այս նոյն շրջանը գտնուելով պատերազմի մէջ դիմած է Տիգրան Մեծի օգնութեան, որ շուտով յաջողած է ազատագրել տարածքները եւ իր իշխանութիւնը հաստատել անոնց վրայ, ապա աւելցուց. «Ճիշդ է Տիգրան Մեծ չկայ այլեւս, որ շրջանը դուրս բերէ այս բարդ վիճակէն, բայց կայ Տիգրանի շառաւիղ հայութիւնը»:
Մարի Ռոզ Ապուսեֆեան դիտել տուաւ, թէ ինչպիսի՜ հայրենասիրութեամբ ու հայրենապաշտութեամբ տոգորուած էր Տիգրան Մեծ:
Ապա աւելցուց, որ Տիգրան Մեծի մասին այսօր քիչ տեղեկութիւններ հասած են մեզի եւ աւելի շատ օտար աղբիւրներու վկայութիւններ են անոնք, որովհետեւ քրիստոնէութեան մուտքէն ետք հեթանոսական շրջանին վերաբերող գրեթէ ամէն բան ոչնչացուած է:
Ապուսեֆեան ըսաւ. «Ապրելով Միացեալ նահանգներու մէջ անկարելի է չմտածել քաղաքական հզօրութեան մասին, հետեւաբար` «Տիգրան Մեծ» թատերգութեան մէջ հիմնուած եմ առաւելաբար քաղաքական հզօրութեան գաղափարին վրայ»:
Մարսէյի «Համազգային»-ի վերամուտի եւ Հայաստանի երկրորդ անկախութեան նուիրուած ձեռնարկ
Հինգշաբթի, 22 Սեպտեմբեր 2022-ի առաւօտուն Մարսէյի «Համազգային» դպրոցի ամբողջ աշակերտութիւնն ու ուսուցչական կազմը հաւաքուած էին դպրոցի մուտքի բակին մէջ` միասնաբար նշելու դպրոցի վերամուտն ու վերանկախութեան տօնը:
Բացման խօսքով հանդէս եկաւ վարժարանի տնօրէնուհին` Շաքէ Ժամկոչեանը, որ հաստատեց, թէ ամէն տարիներէ տարբեր անկախութեան տօն է այս տարի` նկատի ունենալով մեր հայրենիքին սպառնացող վտանգները, ազերիական ոտնձգութիւնները եւ հայրենի սահմաններու պաշտպանութեան ի խնդիր իրենց կեանքը զոհաբերող մեր երիտասարդներուն խիզախութիւնն ու նուիրուածութիւնը:
Ան խաղաղութիւն եւ սահմաններու ապահովութիւն մաղթելով մեր հայրենիքին, բարի վերամուտ մաղթեց աշակերտներուն` միաժամանակ կոչ ուղղելով, որ անոնք տէր կանգնին մեր լեզուին ու մշակոյթին:
Ապա տեղի ունեցաւ դրօշակի արարողութիւն ու դպրոցի աւարտականի ու մանկապարտէզի աշակերտներէն ներկայացուցիչներ` զոյգ-զոյգ, բարձրացուցին Ֆրանսայի, Հայաստանի, Արցախի ու Համազգայինի դրօշները, մինչ դպրոցի աշակերտութիւնը յոտնկայս երգեց Ֆրանսայի, Հայաստանի եւ վարժարանի քայլերգները:
Նահատակ 13 գրողներու գործերուն նուիրուած ծաղկաքաղ անգլերէն լեզուով (ԱՄՆ)
Ցեղասպանութեան դարադարձին Հրանդ Մարգարեանին կողմէ եղած ծառայութիւնն է այս նոր ծաղկաքաղը նուիրուած Եղեռնին զոհ գացած 13 գրողներուն։
Անգլերէն թարգմանութեամբ ծանօթացուցած պիտի ըլլայ հեղինակը նահատակ գրողները ոչ միայն անգլիախօս նորահաս սերունդին, այլեւ` գիրքը տարածելով հանրային գրադարաններու, համալսարաններու թէ դպրոցներու գրադարաններէն ներս` ամերիկացի ընթերցասէր ու գրասէր հասարակութեան։ 
Մանաւանդ այս օրերուն երբ այնքան պիտի խօսուի հանրային լրատուամիջոցներէն Հայոց Ցեղասպանութեան մասին, մինչ, դժբախտաբար, չենք կրցած այս գրադարաններէն ներս պէտք եղած ծրագրումով ներկայացնել մեր գրական արժէքները անգլերէն լեզուով։
Գնահատելի լուրջ մտաւոր աշխատանք մը կատարած կ'ըլլայ այսպիսով Հրանդը հայ գրականութեան միջազգայնացման գործին համար։ Նահատակ գրողներէն ան վերցուցած է Հրանդը (Մելքոն Կիւրճեան), Թլկատինցին (Յովհաննէս Յարութիւնեան), Գրիգոր Զօհրապը, Սմբատ Բիւրատը (Տէր Ղազարեանց), Երուխանը (Երուանդ Սրմաքեշխանլեան), Արտաշէս Յարութիւնեանը, Ռուբէն Զարդարեանը, Ինտրան (Տիրան Չրաքեան), Սիամանթօն (Ատոմ Եարճանեան), Գեղամ Բարսեղեանը, Դանիէլ Վարուժանը (Չուպուքեան), Տիգրան Չէօկիւրեանը եւ Ռուբէն Սեւակը (Չիլինկիրեան)։ 
Բոլորը 1915-ի նահատակներ, բացի Ինտրայէն` 1921-ի։
Յունուար 23, 2015, Եղեռնին նուիրուած առաջին միջոցառումն էր որ տեղի կ՚ունենար Քուինզի Հայ Տան մէջ, Համազգային Միութեան Նիւ Եորքի մասնաճիւղին եւ Նիւ Եորքի Սուրբ Գրիգոր Լուսաւորիչ եկեղեցւոյ նախաձեռնութեամբ։
Հանդիսավարն էր մանկավարժ ու տնօրէնուհի Զարմինէ Պօղոսեան, իսկ բացման խօսքը կատարողը` Մեսրոպ քահանայ Լաքսեանը:
Բարեկենդանի նուիրուած ճաշկերոյթ-դիմակահանդէս (ԱՄՆ)
Համազգայինի Արեւմտեան Ամերիկայի Շրջանային վարչութեան հովանիին տակ գործող Աւանդոյթներու միաւորին նախաձեռնութեամբ՝ Շաբաթ, 2 Մարտ 2019-ի երեկոյեան, «Տաղլեան» համալիրի սրահին մէջ տեղի ունեցաւ Բարեկենդանի նուիրուած ճաշկերոյթ-դիմակահանդէսը, որ պիտի դառնայ տարեկան յաճախականութեամբ իրականացող ձեռնարկ մը։
Աւանդոյթներու միաւորի ատենապետ եւ դիմակահանդէսի կազմակերպիչ յանձնախումբի համաատենապետ Շուշիկ Արսլանեան կը յայտնէ, թէ կարելի եղած է իրականացնել եւ շրջանցել հաճելի ու տարբեր երեկոյ մը կազմակերպելու նպատակը։
Իւրայատուկ այս նախաձեռնութեան մասնակցողներէն շատեր ներկայացած էին հետաքրքրական տարազներով, վայելելով ընկերային պահը եւ անոր յաջորդած համեղ ընթրիքը ու գեղարուեստական յայտագիրը, որ մատուցուեցաւ «Փարի Շանսոն» նուագախումբին եւ երգիչներուն կողմէ։
Կատարուեցան գլխաւորաբար Շարլ Ազնաւուրի ստեղծագործութիւնները, որոնք գեղեցկօրէն յարդարուած պարահարթակը հրաւիրեցին ձեռնարկին մասնակցողները։
Դիմակահանդէսին հանդիսավարն էր կատակաբան Լոռի Թաթուլեան, որ հիւրերը ներկայացնելէ ետք բեմ հրաւիրեց Համազգայինի Աւանդոյթներու միաւորէն Լորէյն Ալեքսանտրը՝ ներկայացնելու համար միաւորին նորագոյն նախաձեռնութիւնը։
Հոգեհանգիստ եւ յիշատակի օր` Համազգայինի հիմնադիրներուն եւ գործիչներուն (Լիբանան)
Կեանքի մէջ աւանդ ու ներդրում ունեցող անձեր իրենց մահէն ետք կը ձգեն ժառանգ եւ այդ ժառանգը պահպանողներ: Այս ժառանգները կ՛ապահովեն տուեալ ընկերութեան շարունակականութիւնը:
Կիրակի, 24 Մայիս, 2015-ին, Ֆըրն Շըպպեքի եւ Պուրճ Համուտի Ազգային գերեզմանատուներուն մէջ հոգեհանգստեան պաշտօն ու յիշատակումի օր կատարուեցաւ, նման ժառանգներ ձգած Համազգայինի հայ կրթական մշակութային միութեան գործիչներու ու ազգային հերոսներու ի յիշատակ:
Կազմակերպութեամբ Համազգայինի Լիբանանի Շրջանային վարչութեան գրական յանձնախումբին, առաւօտեան ժամը 11:30-ին Ֆըրն Շըպպեքի գերեզմանատան մատրան մէջ Պարոյր աբղյ. Շերնէզեան հոգեհանգստեան պաշտօն կատարեց: 
Քրիստափոր Միքայէլեան յանձնախումբին անունով խօսք առնելով` ըսաւ. «Պատմութիւն բուրող սա գերեզմանատան մէջ յաւերժ կը ննջեն անմահութեան պսակն զգեցած հայ ազգի ընտրեալ, լուսաճաճանչ եւ հանճար տիտաններ, իսկ մենք այստեղ հաւաքուած, պտղունց մը խունկ, քուլայ մը աղօթք կը մատուցենք անոնց հոգւոյն` քաջ գիտնալով, որ անոնք մեր յարգանքի տուրքին կարիք չունին իրենց մեծութեամբ, այլ մենք է, որ անոնց կարիքը ունինք մեր եղծուած հոգիները նոր խանդով ու աւիւնով նորոգելու եւ մեր ձեւազեղծուած նկարագիրը կոփելու ակնկալիքով, մահէն ետք նոյնիսկ անսալով անոնց անմահացած հոգիներու դաստիարակիչ զօրութեամբ»:
Ան խօսքը աւարտեց ընդգծելով, որ պատմութիւն կերտածներուն հոգիները յաւերժ պիտի թեւածեն նոր սերունդի դաստիարակութեան երկնակամարին վրայ:
Ապա ան հրաւիրեց ներկաները այցելելու հոն ննջած Բարսեղ Կանաչեանին, Լեւոն Շանթին, Նիկոլ Աղբալեանին եւ Գասպար Իփէկեանին եւ անձնուրաց այլ դէմքերու դամբարանները, ուր արդէն իսկ զետեղուած էին ծաղկեպսակներ:
Հայկական պարախումբերու առաջին Վարպետաց Դասեր՝ (MASTER CLASS) Խալքիտիքիի ամարանոցէն ներս (Յունաստան)
Բարձր հովանաւորութեամբ Յունաստանի Հայոց Թեմի Բարեջան Առաջնորդ՝ Գերշ. Տ. Գեղամ Ս. Արք. Խաչերեանի, կազմակերպութեամբ «Համազգային» Հայ Կրթական եւ Մշակութային Միութեան Թեսաղոնիկէի «Ղ. Սարեան» Մասնաճիւղի Վարչութեան եւ համագործակցութեամբ Հ.Գ.Խաչի Մակեդոնիոյ եւ Թրակիոյ Շրջանային Վարչութեան եւ «Համազգային» Հայ Կրթական եւ Մշակութային Միութեան Յունաստանի Շրջանային Վարչութեան, 28 Օգոստոսէն 1 Սեպտեմբեր 2019, Խալքիտիքիի Ամարանոցէն ներս տեղի ունեցան Հայկական Պարախումբերու Առաջին Վարպետաց Դասեր (Master Class) նախաձեռնութիւնը, մասնակցութեամբ Յունաստանի տարբեր քաղաքներէ (Աթէնքի «Նայիրի» Պարախումբէն՝ Էտկար Էկեան (Պարուսոյց), Նեքթարիա Միխայիլիտու, Վարդուհի Միխայիլիտու, Ժանէթա Ունանեան, Մարի Տանկուրեան, Թեսաղոնիկէի «Մասիս» Պարախումբէն՝ Ռաֆայէլ Վարդազարեան (Պարուսոյց), Արթիւր Պօղոսեան, Յարութ Պօղոսեան, Նորայր Իսակուլեան, Հրաչ Դաւթեան, Արմէն Իսակուլեան, Աւետիս Աւետիսեան, Ռոզա Արէյեան, Անահիտ Գարաօղլանեան, Անի Գալստեան, Ռայսա Արութինովա, Անժելա Գրիգորեան, Վահագ Նիկողոսեան, Ալինա Մաթոսեան, Մարինա Կարապետեան, Զախարիաս Գոլոնիարիս, Հայկ Չէմինեան, Աննա Մնացականեան, Մարիաննա Ծատինեան, Գոմոթինիի «Ուրարտու» Պարախումբէն՝ Ռուզաննա Զօհրապեան (Պարուսոյց), Սուսաննա Զօհրապեան, Գուրգէն Ռաֆայէլեան, Քրիսթինա Գիլինգարիտու, Խրիսա Գիլինգարիտու, Իլիանա Գիլինգարիտու, Համլէթ Ղազարեան, Ալեքսանտրա Աֆրիկեան, Անդրանիկ Աֆրիկեան, Մելինա Սանամեան, Արիս Աֆրիկեան, Եորղոս Գիլինգարիտիս, Նելլի Գոզմիտու, Աննա Գոզմիտու, ինչպէս նաեւ Եւրոպայի տարբեր երկիրներէ (Ռումանիոյ «Վարդավառ» Պարախումբէն՝ Պելա Մարտիկեան (Պարուսոյց), Մելինէ Ճավատեան, Մարինէ Փէրիխանեան, Սիրանոյշ Յովակիմեան, Արտակ Յովակիմեան, Սամուէլ Կարապետեան, Նարէ Կարապետեան, Ինեսա Թումանեանց, Հենրիկ Թումանեանց, Յարութ Գաբլանեան եւ Պուլկարիոյ «Նուր» Պարախումբէն՝ մենակատար Սրբուհի Մելքոնեան), աւելի քան 50 երիտասարդ-երիտասարդներու։
Վարպետաց դասերուն համար հրաւիրուած էր Պարագէտ, պարուսոյց CID UNESCO-ի ներկայացուցիչ՝ Անահիտ Սարիբէկեան։
Սոյն պարախումբերու համախմբումը նուիրուած էր մօտաւորապէս 2 ամիսներ առաջ մեզմէ առ յաւէտ բաժնուած «Համազգային» Հայ Կրթական եւ Մշակութային Միութեան Յունաստանի Շրջանային Վարչութեան վաստակաշատ եւ գործունեայ Ատենապետ Յովսէփ Պարազեանի յիշատակին։
Սոյն նախաձեռնութեան ներկայ էր նաեւ Յունաստանի Հայոց Թեմի Բարեջան Առաջնորդ՝ Գերշ. Տ. Գեղամ Ս. Արք. Խաչերեան։
Առաջնորդ Սրբազան Հօր արտօնութեամբ, Յունաստանի մէջ ծառայող Հոգեւոր Հովիւներ՝ Հոգշ. Տ. Ստեփանոս Վրդ. Փաշայեան, Հոգշ. Տ. Յովհաննէս Վրդ. Սաղտըճեան եւ Հոգշ. Տ. Արտաւազդ Վրդ. Շարոյեան, իրենց մասնակցութիւնը բերին Վարպետաց դասերուն՝ Հոգեւոր եւ Ազգային նիւթեր փոխանցելով։
5 օրուան վրայ տարածուած համախմբումի առօրեայ յայտագրի գործադրութեան Ընդհ. Պատասխանատուն էր Հիւսիսային Յունաստանի եւ Արեւելեան Մակեդոնիոյ Հոգեւոր Հովիւ՝ Հոգշ. Տ. Յովհաննէս Վրդ. Սաղտըճեան, որ որպէս երիտասարդ միաբան, մշտական տղոց հետ ըլլալով՝ կարողացաւ անոնց գրաւել եւ երիտասարդական ոգիով ներշնչել անոնց։ 
Անոնք ունէին ամէնօրեայ օրակարգ՝ զարթնում, մարզանք, դրօշակի արարողութիւն, նախաճաշ, դաստիարակչական ու բարոյական նիւթերու արծարծում, դասախօսական շարքեր, ծովագնացութիւն, ճաշ, հանգիստ, պարի փորձեր, ընթրիք, հայկական պարերով ուրախ ժամանց, եւայլն...։
Այս բոլորին կողքին եւս, Յունաստանի Հայոց Թեմի Բարեջան Առաջնորդ՝ Գերշ. Տ. Գեղամ Ս. Արք. Խաչերեան, ամէնօրեայ դրութեամբ պարախումբի անդամ-անդամուհիներուն խօսեցաւ մշակոյթի, ազգային պատկանելիութեան ու ինքնութեան, յանձնառութեան, եկեղեցւոյ առաքելութեան ու կապուածութեան ու մանաւանդ հաւատարմութեան մասին, որ ոգեշնչեց անոնց, որպէսզի իրենց կապը պահեն եկեղեցւոյ, միութիւններու եւ ակումբներու հետ եւ իրենց երիտասարդական ոյժերը ներդնեն յանուն ազգի պահպանման եւ յաւերժութեան։
Շաբաթ, 31 Օգոստոս 2019-ը հրաժեշտի օրն էր։
Առաւօտեան, Թեմակալ Առաջնորդ Սրբազան Հօր գլխաւորութեամբ եւ Միաբան Հայրերու ու պարախումբի երիտասարդ-երիտասարդուհիներու ներկայութեամբ, Ամարանոցի մատրան առջեւ, տեղի ունեցաւ եկեղեցական կարճ արարողութիւն։ Կէսօրուան ժամերուն, Թեսաղոնիկէէն եւ Գոմոթինիէն 2 հանրակառքեր, ինչպէս նաեւ անհատ կամաւորներ, իրենց անձնական ինքնաշարժներով հասան Ամարանոց՝ ներկայ գտնուելու օրուան փառաւոր ճաշին՝ խորովածին եւ երեկոյեան փակման հանդիսութեան։
Երեկոյեան ժամը 8։00-ին, Ամարանոցի մարզադաշտէն ներս, նախագահութեամբ Յունաստանի Հայոց Թեմի Բարեջան Առաջնորդ՝ Գերշ. Տ. Գեղամ Ս. Արք. Խաչերեանի, ներկայութեամբ Հոգեւոր Հայրերու, Ազգ. Երեսփոխաններու, Ազգ. Վարչութեան, Հ.Յ.Դ. Կեդրոնական Կոմիտէի, Թեսաղոնիկէի Կոմիտէի, Հայ Դատի, Հ.Գ.Խաչի Մակեդոնիոյ եւ Թրակիոյ Շրջանային Վարչութեան, «Համազգային» Հայ Կրթական եւ Մշակութային Միութեան Յունաստանի Շրջանային Վարչութեան, Թեսաղոնիկէի «Ղ. Սարեան» Մասնաճիւղի Վարչութեան, Հ.Գ.Խաչի Թեսաղոնիկէի «Անի» Մասնաճիւղի, Հ.Մ.Ը.Մ.ի, Հ.Յ.Դ. Թեսաղոնիկէի «Ս. Թեհլիրեան» Երիտասարդական Միութեան, Գոմոթինիի Մշակութային Միութեան, Թեսաղոնիկէի, Գոմոթինիի Եկեղեցիներու Թաղական Խորհուրդի Ատենապետներու եւ անդամներու, ներկայացուցիչներու եւ մշակութասէր հայրենակիցներու։
Օրուան բացման խօսքը կատարեց Հիւսիսային Յունաստանի եւ Արեւելեան Մակեդոնիոյ Հոգեւոր Հովիւ՝ Հոգշ. Տ. Յովհաննէս Վրդ. Սաղտըճեան, որ ողջունեց բոլորին ներկայութիւնը Ամարանոցէն ներս եւ անցեալէն Ամարանոցի յիշատակներ նշելով, երիտասարդութեան կոչ ուղղեց շարունակելու իրենց պայքարը եւ իրենց ներկայութեամբ փաստելու, որ Հայ Երիտասարդը միշտ պատրաստ է իր ներդրումը ունենալու Հայ կեանքէն ներս։
Ապա յաջորդաբար խօսք առին Հ.Գ.Խ.ի Մակեդոնիոյ եւ Թրակիոյ Շրջանային Վարչութեան Ատենապետուհի Կիւլա Գասապեանն ու «Համազգային» Հայ Կրթական եւ Մշակութային Միութեան Թեսաղոնիկէի «Ղ. Սարեան» Մասնաճիւղի Վարչութեան Ատենապետուհի Տիրուհի Ղալիլէա-Գալֆայեանը, որոնք իրենց շնորհաւորական ու շնորհակալական խօսքերով հանդէս եկան եւ Ամարանոցի վերականգման ապագայատեսիլ հեռանկարը պարզեցին Հայ Երիտասարդութեան ոյժ ջամբելով։
Աւարտին, հրաւիրուեցաւ Յունաստանի Հայոց Թեմի Բարեջան Առաջնորդ՝ Գերշ. Տ. Գեղամ Ս. Արք. Խաչերեան, որ առաջին հերթին բոլոր պարախումբերու անդամ-անդամուհիներուն՝ իրենց պարուսոյցներուն միջոցաւ յանձնեց Մասնակցութեան Վկայագիրները եւ ապա իր Հայրական Պատգամը փոխանցեց, ըսելով. «Այս հողամասը, Ամարանոցը իր առաքելութիւնը ունի ե՛ւ պատանիներուն, ե՛ւ երիտասարդներուն փոխանցելու Հայկական ազգային ոգի եւ հպարտութիւն։
Այս երկուքին, ջուրի հացի պէս մենք պէտք ունինք. Այս Ամարանոցը կը պատկանի բոլորին։
Ամարանոցը չի՛ կրնար դադրիլ եւ չի՛ դադրեցաւ եւ ձեր բոլորին աջակցութեամբ պիտի շարունակէ իր գոյամարտը, յանուն մեր ազգային ու հոգեւոր արժէքներուն...»։
Ան բարձր գնահատեց բոլոր անոնց, որոնք աշխատեցան ու յաջողցուցին այս առիթը իրագործելու եւ յատկապէս Համազգայինի մեծ ընտանիքին ու մասնաւորաբար Թեսաղոնիկէի «Ղ. Սարեան» Մասնաճիւղի Վարչութեան, Հ.Գ.Խաչի Մակեդոնիոյ եւ Թրակիոյ Շրջանային Վարչութեան եւ բոլոր կամաւոր անհատներուն, որոնք սիրայօժար, կամաւոր եկան եւ աշխատեցան։ 
Ան գնահատեց նաեւ Պարախումբերու անդամ-անդամուհիներուն, որոնք եկան եւ իրենց ծանօթութեան վրայ աւելցուցին մասնագիտական գիտելիք ու վարժութիւն ու մանաւանդ ինքնավստահութիւն ձեռք բերին։
Թեմակալ Առաջնորդ Սրբազան Հայրը իր բարձր գնահատանքը յայտնեց նաեւ Ընդհ. Պարուսոյց՝ Անահիտ Սարիբէկեանին, որ կարողացաւ տղոց հետ մանկավարժական մեթոտներով առաւել եւս գիտելիքներ ջամբել։
Ապա, իւրաքանչիւր պարախումբ ելոյթ ունեցաւ տարբեր հայկական եւ աւանդական պարերով եւ աւարտին պարախումբերը միասնական գեղեցիկ պարով մը աւարտեցին օրուան փակման հանդիսութիւնը։
Վարպետաց Դասերու այս նախաձեռնութեան նպատակը եղաւ պարախումբերուն պարարուեստի ծանօթութիւնն ու որակ ը առաւել եւս բարելաւելու նպատակով հանդերձ՝ երիտասարդներ զիրար քով բերելու, ծանօթանալու, միասնաբար աշխատելու, համագործակցելու, ուրախ ժամանց անցնելու ու մանաւանդ Հայեցի Դաստիարակութիւն ստանալու։
Նշենք, որ պարախումբերու Վարպետաց Դասերը, որոնք յաջորդ տարիներուն ալ պիտի շարունակուին, յաջող սկիզբ մը ունեցաւ։
Այս նախաձեռնութիւնը եկաւ ապացուցելու, որ Հ.Գ.Խաչի Խալքիտիքիի Ամարանոցը կը շարունակէ ըլլալ նոր սերունդի՝ պատանիներուն եւ երիտասարդներուն Հայկական ինքնութեան եւ պատկանելիութեան զգացումը փոխանցող իտէալ վայրը եւ այս իրականութիւնը կը թելադրէ համահայկական ճիգերով, ի գին ամէն զոհողութեան գործօն պահել այս Ամարանոցը։
Վերաորակաւորման դասընթացք Համազգայինի «Ժիրայր եւ Ցոլինէ Խաչատուրեան» կեդրոնէն ներս (Լիբանան)
Պէյրութի մէջ Ամերիկեան դեսպանատան հանրային հարցերու բաժանմունքի հրաւէրով Լիբանան կը գտնուին հռչակաւոր Կրամմի մրցանակակիր ամերիկացի Ճազ-արուեստագէտ՝ Ճոզայիա Ուըտսոն իր խմբակից երեք անդամներով:
Անոնք 4 Մայիս 2022-ին Համազգայինի «Ժիրայր եւ Ցոլինէ Խաչատուրեան» կեդրոնէն ներս երեք ժամ տեւողութեամբ վերաորակաւորման դասընթացք իրականացուցին Լիբանանցի աւելի քան 80 երաժիշտներու եւ ուսուցիչներու:
Ճոզայիա Ուըտսոն համաշխարհային շեփորահար է մասնագիտացած «ճազ», «պլուզ» եւ «հիփ-հօփ» երաժշտական միաձուլման մէջ:
Ան երաժշտական մագիստրոսի կոչում ստացած է Անգլիոյ երաժշտական քոսերվաթորիայէն եւ համագործակցած ու նուագած է նշանաւոր արուեստագէտներու հետ, ինչպէս՝ Պիոնսէ Նոուլզի՝ Կրամմի մրցանակակիր «Love on Top» երգի համար:
Իր գործընկերներ՝ Տանիէլ Կասինը, Զաքարիա Աբրահամը եւ Պերթոլլօ Էմանուէլը կը նուագակցին իրեն պաս, կիթառ, հարուածային գործիք եւ ստեղնաշարով:
Վերաորակաւորման դասընթացքը իրականացաւ Համազգայինի Գեղարուեստական դպրոցներու, Լիբանանի Ազգային բարձրագոյն երաժշտական քոնսերվաթորիայի, Իլիաս Րահպանի Ակադեմիայի եւ Ղասան Եամմին գեղարուեստական դպրոցի գործակցութեամբ:
Այս նախաձեռնութեան մասնակցեցան նաեւ Համազգայինի Գեղարուեստի դպրոցի 23 աշակերտներ, որոնց մեծամասնութիւնը գործիքային կատարումներով ելոյթ ունենալով հմայեց ներկաները:
Աւարտին պատուիրակութեան յանձնուեցաւ «Թորոս Ռոսլին» կերպարուեստի ակադեմիայի ուսուցիչներու եւ աշակերտներու գործերէն յուշանուէրներ եւ Համազգայինի մասնակիցները ստացան Լիբանանի մէջ Միացեալ Նահանգներու դեսպանատան կողմէ մասնակցութեան վկայագիրներ:
Հայերէնագիտական նիւթերու ուսուցիչներու պատրաստութեան ծրագիր
Հայ նոր սերունդներուն առողջ եւ արդիւնաւէտ հայեցի դաստիարակութիւն ջամբելու գործընթացը կը պայմանաւորուի մասնագիտացած, մանկավարժ եւ ատակ ուսուցիչներու գոյութեամբ:
Վերջին տարիներուն, նշուած ստորոգելիները ունեցող ուսուցչական պաշտօնավարութեան թեկնածուներու թիւը հետզհետէ նահանջ կ՝արձանագրէ ամբո՛ղջ Սփիւռքի տարածքին:
Ներկայ ընթացքով, ոչ հեռու ապագային, մեր նորահաս սերունդի հայեցի կրթութեան ծրագիրները մեծ տագնապներու պիտի մատնուին:
Ապրիլ 2012-ին հաղորդագրութեամբ մը յայտարարած էինք, որ այս խնդրին լուծում գտնելու ճիգին մէջ, կը սկսէինք Երեւանի Պետական Համալսարանին հետ գործակցիլ՝ հաստատելու համար հայերէնագիտական նիւթեր դասաւանդող ուսուցիչներու պատրաստութեան ծառայող հայագիտութեան մագիստրոսութեան ծրագիր մը:
Այժմ ուրախութեամբ կը տեղեկացնենք, որ ԵՊՀ-ի հետ կնքուած յատուկ համաձայնագիրի մը հիմամբ արդէն հաստատուած է ԵՊՀ-ի հայագիտութեան մագիստրոսութեան ծրագիրը (M.A. in Armenian Studies):
Ուսումնական տեւողութիւնը երկու տարի է: Ուսումնական ծրագիրը կը ներառէ արեւմտահայերէնի, հայոց պատմութեան, հայ գրականութեան ու հայ մշակոյթի դասանիւթերու ամբողջական համակարգ մը:
Այս առիթով կը յիշեցնենք, որ Համազգայինի Կեդրոնական Վարչութիւնը հաստատած է հայերէնագիտական նիւթերու ուսուցիչներու պատրաստութեան ծրագիր մը եւ հիմնած է ուսումի եւ Հայաստանի մէջ կեցութեան ծախսերը հոգացող կրթանպաստի դրութիւն մը հետեւեալ երեք հանգրուաններով.
Սոյն հաղորդագրութեամբ կը փափաքինք յայտարարել, թէ այս ծրագիրը մեկնարկուած է եւ հինգ ուսանողներ արդէն կը մասնակցին անոր: Կը հրաւիրենք այս ծրագիրով հետաքրքրուած եւ հայկական վարժարաններէ շրջանաւարտ (կամ շուտով շրջանաւարտ) աշակերտները, որ կապ պահեն Համազգայինի Կեդրոնական Վարչութեան գրասենեակին հետ (central@hamazkayin.com, 00961-4-715684):
Սփիւռքի հայկական վարժարաններէն կը խնդրուի տարածել այս հաղորդագրութիւնը:
Համազգային Հայ Կրթական եւ Մշակութային Միութեան Կեդրոնական Վարչութիւն
20 Դեկտեմբեր, 2014
Մայիս 28-ի տօնակատարութիւնը (Յունաստան)
«Ազատ Օր» օրաթերթ.- «Համազգային» հայ կրթական եւ մշակութային միութեան Թեսաղոնիկէի «Ղ. Սարեան» մասնաճիւղի վարչութիւնը Հինգշաբթի, 28 Մայիս 2020-ի կէսօրուան, Դիմատետրի իր էջին վրայ վրայ ներկայացուց Հայաստանի Ա. Հանրապետութեան անկախութեան 102-րդ տարեդարձին նուիրուած առցանց գեղարուեստական ձեռնարկը։
Որոշուած ժամուն, ելոյթը սկսաւ Ռոզա Թէրզեանի կողմէ ջութակի նուագակցութեամբ Ալան Յովհաննէսի «Ջահակիր» գործէն մասով մը, ապա յունարէն լեզուով հանդէս եկաւ Տիգրան Սարգսեան՝ ուղերձ ուղղելով տօնին կարեւորութեան համար։
«Համազգային»ի Թեսաղոնիկէի «Ղ. Սարեան» մասնաճիւղի «Մասիս» պարախումբը, պարուսոյց ունենալով Ռաֆայէլ Վարդազարեանը, հայկական աւանդական ճոխ պարերով հանդէս եկաւ ու առաւել մթնոլորտ ստեղծելով կարողացաւ մայիսեան փառատօնին արժէքը վառ պահել մշակութային արուեստի ճամբով։
Հուսկ, Հ.Գ.Խ.ի Մակեդոնիոյ եւ Թրակիոյ Շրջանային վարչութեան Թեսաղոնիկէի «Մալաքեան-Գասպարեան» ծաղկոց շաբաթօրեայ դպրոցի աշակերտներէն՝ Մարիա Շատինովա, Աննա Խաչիեւ եւ Մարիա Խաչիեւ ասմունքեցին Համօ Սահեանէն եւ Եղիշէ Չարենցէն բանաստեղծութիւններ։ 
Ապա, սրտի խօսքով եւ տօնին նուիրուած ուղերձով հանդէս եկաւ «Հայաստանի Փոքրիկ Երգիչներ» երգչախումբի գեղարուեստական ղեկավար Տիգրան Հէքէքեան, որ ցուցադրեց իր երգչախումբի կատարողութիւններէն՝ Առնօ Պապաճանեանի «Տղերքը, որոնք չկան…» գործը, որ կատարուած էր Թեսաղոնիկէի մէջ Հայոց ցեղասպանութեան 100-ամեակին առիթով։ 
Յայտնենք, որ սոյն տեսանիւթի պատրաստութիւնը կատարեց մեր երիտասարդներէն՝ Վահագն Կարապետեան։
Ելոյթը վերջ գտաւ «Սարդարապատ» երգի ներկայացումով։
Մայիս 28-ի տօնակատարութիւն՝ Թեսաղոնիկէի մէջ
«Համազգային» Հայ Կրթական եւ Մշակութային Միութեան Թեսաղոնիկէի «Ղ. Սարեան» մասնաճիւղի վարչութեան կազմակերպութեամբ, Չորեքշաբթի՝ 29 Մայիս 2019-ի երեկոյեան ժամը 8։00-ին, Թեսաղոնիկէի «Հնագիտական Թանգարան»ի բակին մէջ տեղի ունեցաւ Հայաստանի Ա. Հանրապետութեան Անկախութեան 101-րդ տարեդարձին նուիրուած գեղարուեստական ձեռնարկ, ներկայութեամբ շրջանի հոգեւոր հովիւին, շրջանէն ներս գործող ազգ. կառոյցներու, հաստատութիւններու եւ միութիւններու ներկայացուցիչներուն, ինչպէս նաեւ՝ հոծ բազմութեան։
Բացման խօսքով հանդէս եկաւ «Համազգային»ի մասնաճիւղի վարչութեան անդամ Անահիտ Գարաօղլանեան, որ բարի գալուստ մաղթեց, ինչպէս նաեւ տեղեկութիւններ փոխանցեց օրուան ձեռնարկին կարեւորութեան մասին։ 
Խօսք առաւ Թեսաղոնիկէի երաժշտական դպրոցներու միութիւններու ատենապետ՝ Եորղոս Գոստանդինիտիս, որ շնորհաւորեց Հայաստանի Ա. Հանրապետութեան Անկախութեան 101-րդ տարեդարձը եւ մաղթեց, որ Թեսաղոնիկահայութիւնը շարունակէ միշտ այսպիսի մշակութային ձեռնարկներով ճոխացնել համայնքային կեանքն ու առաւել ապագայատեսիլ հեռանկարներով իր մասնակցութիւնը բերել...
Նահապետ Քուչակի նուիրուած երեկոյ եւ Կարօ Աւեսեանի «Երեք Հայրէն Քուչակէն» ստեղծագործութեան գինեձօն (Լիբանան)
Կազմակերպութեամբ «Բարսեղ Կանաչեան» երաժշտական քոլեճին, Ուրբաթ, 29 Մարտ 2019-ի երեկոյեան ժամը 8:30-ին, «Լեւոն Շանթ» մշակութային կեդրոնի «Գ. եւ Հ. Արմէնեան» սրահին մէջ տեղի ունեցաւ Նահապետ Քուչակի, անոր կեանքին, ստեղծագործութիւններուն եւ ժառանգին նուիրուած իւրայատուկ երեկոյ մը, որուն ընթացքին կատարուեցաւ Կարօ Աւեսեանի «Երեք հայրէն Քուչակէն» ստեղծագործութեան գինեձօնը:
Բացման խօսքը արտասանեց «Բարսեղ Կանաչեան» երաժշտական քոլեճի տնօրէն Վահրամ Էմմիեան, որ անդրադարձաւ երաժշտութեան ունեցած մեծ արժէքին. «Երաժշտութիւնը շատ աւելի բարձր է, քան ամէն իմաստասիրութիւն, անիկա կը բանայ այն դռները, զորս բառերը անկարող են բանալ:
Երաժշտութիւնը շօշափելի չէ, ուստի եւ կը բարձրանայ երկինքն ի վեր` հասնելով անհունին: Եւ ահա այս է պատճառը, որ երաժշտութիւնը անբաժան մասն է կրօնական արարողութիւններուն, որովհետեւ երաժշտութիւնը հրեշտակներու լեզուն է եւ ուղղակիօրէն կը հասնի Աստուծոյ ականջին` իրեն հետ տանելով խօսքն ու անուշաբոյր խունկը»:
Ան դիտել տուաւ, որ երաժշտութիւնը նաեւ կը ներթափանցէ մարդուն խորքը, կը փոխէ անոր տրամադրութիւնը, ունի բուժիչ յատկութիւն, ծնունդ կ՛առնէ զայն յօրինողին հոգիի խորքէն եւ կատարողներուն ճամբով կը ներթափանցէ ունկնդիրներու հոգիներուն խորքը` շեշտելով, որ անիկա աւելի ազդու կը դառնայ, երբ բարձրորակ է եւ զայն կատարողը ինքնին տուեալ երաժշտութիւնը յօրինողն է:
Այս հաստատումէն մեկնելով Վահրամ Էմմիեան դիտել տուաւ, որ այդ ձեռնարկին ներկաները այդ վայելքը պիտի ապրին, որովհետեւ «Երեք հայրէն Քուչակէն» ստեղծագործութեան մեկնաբանութեան իր մասնակցութիւնը պիտի բերէ անոր հեղինակը` Կարօ Աւեսեան:
Ան աւելցուց, որ գինեձօնին կողքին անդրադարձ պիտի կատարուի նաեւ այդ երգերու խօսքերու հեղինակին` Նահապետ Քուչակին:
Հանդիպում Մարկ Նշանեանի հետ (Գանատա)
Երկուշաբթի, 29 փետրուար 2016-ին, երեկոյեան ժամը 8-ին, Մոնթրէալի Հայ կեդրոնի թիւ երեք սրահին մէջ, տեղի ունեցաւ մտերմիկ հանդիպում մը ծանօթ գրականագէտ, իմաստասէր Մարկ Նշանեանի հետ՝ իր «Պատկեր, պատում, պատմութիւն» նոր գրքին հրատարակութեան առթիւ։ 
Համազգային Հայ Կրթական եւ Մշակութային Միութեան Մոնթրէալի «Սանահին» մասնաճիւղի Գրական յանձնախումբի անունով, ձեռնարկին բացումը կատարեց վարչական ներկայացուցիչ՝ ընկհ. Անահիտ Պալեան, եւ ապա հրաւիրեց Ռաֆֆի Աճէմեանը, որպէսզի ներկայացնէ հեղինակն ու օրուան նիւթը։
Հատորը, որ կը կրէ ենթախորագիր մը՝ «Փիլիսոփայական բարեկամութիւն մը», հրատարակուած է «Ակտուալ արուեստ»-ի կողմէ, Երեւան, հովանաւորութեամբ Աշոտ Յովհաննիսեանի անուան մարդասիրական հիմնարկին։ Այս երկը երկհատոր շարքի մը առաջինն է։
Իր այս գործով Նշանեան կ՚ուսումնասիրէ լուսանկարչուհի Կարոլ Ֆէքէտէի լուսանկարները ու ֆրանսացի մտաւորականներ Մորիս Բլանշոյի եւ Ժորժ Բատայլի գրական ու փիլիսոփայական գործերը, պատկերի, պատումի ու պատմութեան հարցերը ներկայացնելով ժամանակակից դիտանկիւնէ։ 
«Ամէն դէպքի մասին կարելի է վկայել։
Բայց օրինակ վկայութեան խախտումին մասին կարելի՞ է վկայել։
Այն ալ դէպք մը չէ՞ ուրիշ դէպքերու կարգին։
Ահաւասիկ հարցումը, զոր վերապրողը կը հարցնէ ինքնիրեն անդադար, եւ միայն ի՛նք կրնայ հարցնել։
Ինչպէ՞ս կ՚ըլլայ, որ այդքան քիչ բան գիտենք այս նիւթերուն շուրջ,» հարց կու տայ Նշանեան իր գրքին մէջ։
Մէկ ու կէս ժամուան գրքի ներկայացման ընթացքին, ներկաները հետաքրքրութեամբ հետեւեցան հեղինակին վերլուծումներուն՝ սոյն նիւթին շուրջ կատարած ուսումնասիրութիւններուն մասին եւ մեծ գոհունակութեամբ մեկնեցան սրահէն, իրեն հետ կրկին հանդիպելու յոյսով։
«Ճանաչում եւ Դատապարտում. Երիտասարդ Թուրքերի Դատավարութիւնների» գիրքի ներկայացում ՝ Պոսթընի մէջ
Չորեքշաբթի 10 Ապրիլ 2019-ին, կազմակերպութեամբ Համազգայինի Հայ Կրթական եւ Մշակութային Միութեան Պոսթընի Մասնաճիւղին, «Բաբգէն Սիւնի» ակումբին մէջ տեղի ունեցաւ «Ճանաչում եւ Դատապարտում. Երիտասարդ Թուրքերի Դատավարութիւնները (1919-1921 Եւ 1926 թուականներուն) » (Acknowledgement and Condemnation: The Trials of the Young Turks in 1919-1921 and 1926) անգլերէն գիրքի շնորհանդէսը:
Ձեռնարկին ներկայ էին Համազգայինի Արեւելեան Ա․Մ․Ն․-ի Շրջանային Վարչութեան ատենապետ Արեւիկ Գաբրիելեան եւ խորհրդատու Նանոր Պարսումեան, Պոսթընի մասնաճիւղի եւ ընթերցասէր գաղութի անդամներ: 
Բացումը կատարեց մասնաճիւղի ատենապետ Խաժակ Մկրտիչեանը։
Ապա, փոխ-ատենապետ Վերժինի Թուլումեան ծանօթացուց ներկաներուն թրքագէտ՝ դոկտ, Մելինէ Անումեանի կենսագրութիւնը, որ բեմ բարձրանալով, սահիկներու ներկայացումով խօսեցաւ գիրքի բովանդակութեան մասին։
Գիրքը կը ներակացնէ 1919-1921 թուականներուն Օսմանեան կայսրութեան ռազմական արտակարգ ատեաններուն մէջ, հայերու տեղահանութեան եւ կոտորածներու մեղադրանքով յարուցուած դատական գործերու եւ 1926 թուականին Թուրքիոյ անկախութեան օրերուն, դատարաններուն մէջ կայացած երիտասարդ թուրքերու դատավարութիւններու ուսումնասիրութիւնները:
Դատավարութիւններու փաստաթուղթերը ներկայացնելով, ան նշեց, թէ բազմիցս կ’օգտագործուին «տեղային եւ զանգուածային բազմաթիւ սպանութիւնները» բացատրութիւնը, որ կը բնութագրէ 1946-ին Ռաֆայէլ Լեմքինի ներկայացուցած «Ցեղասպանութիւն» բառը:
Անդամական հաւաք (Գանատա)
Կազմակերպութեամբ Գէմպրիճի Համազգայինի «ՏԱԹԵՒ» Մասնաճիւղի վարչութեան, Կիրակի, 29 Մայիս 2022-ի յետմիջօրէի ժամը 2:00-ին տեղի ունեցաւ մտերմիկ հաւաք մը Մայիսեան անկախութեան ջերմ մթնոլորտի մէջ, նախօրօք եկեղեցւոյ մէջ կատարուեցաւ դրօշակի օրհնէք:
Մասնաճիւղի վարչութեան անդամ Տոքթ. Գրիգոր Ճիւելէկեան կատարեց բացման խօսքը, ապա բեմ հրաւիրուեցան երկարամեայ ծառայութիւն ունեցող հետեւեալ ընկերները՝ Կարպիս Հանէշեան, Մարօ Յովհաննէսեան, Հուրի Գասամանեան, որոնք պարգեւատրուեցան յատուկ յուշանուէրով:
Գերապատիւ Հայր Գեղարդ Ծայրագոյն Վարդապետ Գոսպէկեանի ձեռամբ, կեդրոնի Փոստաճեան սրահէն ներս զետեղուեցաւ Համազգայինի հիմնադիրներէն ՆԻԿՈԼ ԱՂԲԱԼԵԱՆԻ որմնանկարը որպէս սերունդներու խթան եւ մղիչ ուժ:
Յաջորդաբար բեմ հրաւիրուեցան խոստումնալից տաղանդաւոր երգեցողութեան ճաշակ ունեցող փայլուն երիտասարդ երիտասարդուհիներ Դալար Սիմինեան, Յարութ Սէփէթճեան, Գարլօ Ահարոնեան, Սագօ Քեսապլեան ընկերակցութեամբ նուագախումբին՝ Համօ Արզումանեանի եւ Յովսէփ Գարամանուկեանի, իսկ Դաշնամուրի վրայ փոքրիկն Կարօ Ճիւելէկեան նուագեց Հայաստանի քայլերգը, խանդավառելով ներկաները:
Համազգայինի Կեդրոնական Վարչութեան անդամներ այցելեցին Սփիւռքի Նախարարութիւն
27 Սեպտեմբեր 2017-ին Հայաստանի սփիւռքի նախարար Հրանուշ Յակոբեան ընդունեց Համազգային հայ կրթական եւ մշակութային միութեան Կեդրոնական վարչութեան պատուիրակութիւնը, որուն մաս կը կազմէին ատենապետ Մկրտիչ Մկրտիչեան (Լիբանան), անդամներ Կարապետ Պայթարեան (Լիբանան), Կարօ Մանճիկեան (Սուրիա), Վիգէն Թիւֆէնքճեան (Քանատա), Համազգայինի հիմնադրամի խորհուրդի նախագահ, Կեդրոնական վարչութեան անդամ Սպարտակ Ղարաբաղցեան եւ Հայաստանի հիմնադրամի տնօրէն Նարէ Միքայէլեան:
Ողջունելով հիւրերը` սփիւռքի նախարարը կարեւոր նկատեց կազմակերպութեան հայապահպանութեան գործունէութիւնը, նախարարութեան հետ սերտ համագործակցութիւնը եւ կրթական, մշակութային միացեալ ծրագիրներու իրականացումը:
Հիւրերը ներկայացուցին իրենց տպաւորութիւնները Հայաստան-սփիւռք համահայկական 6-րդ համաժողովի կազմակերպական հարցերուն, զեկուցումներուն եւ ակնկալուող արդիւնքներուն մասին:
Քննարկուեցան սփիւռքի նախարարութեան եւ Համազգային հայ կրթական եւ մշակութային միութեան միջեւ համագործակցութեան զարգացման եւ ամրապնդման, 2018-ին Համազգայինի 90-ամեակին նուիրուած միացեալ ձեռնարկներու իրականացման վերաբերող հարցեր:
Ե.Պ.Հ.-ի հետ գործակցութեան յուշագիրի ստորագրութիւն (Լիբանան)
Հինգշաբթի, 5 Նոյեմբեր 2015-ի երեկոյեան ժամը 6:00-ին, Համազգայինի «Վահէ Սէթեան» հրատարակչատան մէջ տեղի ունեցաւ Երեւանի պետական համալսարանի հրատարակչութեան եւ Համազգայինի «Վահէ Սէթեան» հրատարակչատան միջեւ գործընկերութեան յուշագիրի ստորագրութիւն` ներկայութեամբ Երեւանի պետական համալսարանի պատուիրակութեան:
Հրատարակչատան մուտքին ցուցադրուած էին Հայոց ցեղասպանութեան վերաբերեալ Երեւանի պետական համալսարանին վերջին հրատարակութիւնները:
Համազգայինի «Վահէ Սէթեան» հրատարակչատան տնօրէն Յակոբ Հաւաթեան բարի գալուստ մաղթելէ ետք ներկաներուն յայտնեց, որ սոյն հանդիպումին ներկաները համախմբողը միայն հայ գիրն ու գրականութիւնը չէ:
85 տարիներ վերջ այս 2 հաստատութիւնները համախմբողը Հայաստանի Ա. Հանրապետութեան կրթութեան եւ լուսաւորութեան նախարար Նիկոլ Աղբալեանն է, որ եղած է հիմնադիրը Երեւանի պետական համալսարանին, ինչպէս նաեւ Համազգային հայ կրթական եւ մշակութային միութեան եւ անոր հրատարակչատան, որ յառաջիկայ տարի կը բոլորէ իր 85-ամեակը: 
Հաւաթեան նկատել տուաւ, որ առաջին յարգանքը եւ առաջին նուաճումը կը պարտինք Նիկոլ Աղբալեանի, իր նախաձեռնութեան, որոշումներուն եւ անդուլ աշխատանքին` հայութեան բոլոր հատուածներուն մէջ:
Մանրամասնութիւնները կարդալ այստեղ:
Յուշ-երեկոյ` նուիրուած բեմադրիչ եւ դերասան Սիմոն Մնակեանի (Լիբանան)
Կազմակերպութեամբ Համազգայինի «Գասպար Իփէկեան» թատերախումբի վարչութեան, Ուրբաթ, 27 Հոկտեմբեր 2017-ին, երեկոյեան ժամը 8:00-ին, Համազգայինի «Սիմոն Վրացեան» մասնաճիւղի սրահին մէջ տեղի ունեցաւ յուշ-երեկոյ` նուիրուած բեմադրիչ եւ դերասան Սիմոն Մնակեանի:
Ներկայ էր նաեւ Սիմոն Մնակեանի կինը` Սօսէ Մնակեան, որ այս առիթով յատուկ եկած էր Մարսէյէն:
Համազգայինի «Գասպար Իփէկեան» թատերախումբի վարչութեան անունով բարի գալուստի խօսքը արտասանեց Արազ Գոճայեան:
Ան նկատել տուաւ, որ արուեստասէր եւ թատերասէր լիբանանահայը լաւ կը յիշէ 1960-1970-ական թուականներուն լիբանանահայ թատերական կեանքի եռուն ընթացքը, որուն մէջ իր դրոշմը ունեցած է նաեւ Սիմոն Մնակեան` աւելցնելով, որ Մնակեան յաջողած է քանդել հանդիսատեսին եւ թատերախաղին միջեւ գոյութիւն ունեցող երեւակայական պատնէշը` կամուրջ մը հանդիսանալով երկուքին միջեւ, ինչպէս նաեւ ինքնաքննարկումի ու ինքնաքննադատութեան էջ մը բանալ: Մնակեան իր ներկայացումներով մասնակից դարձած է լիբանանահայ թատերական կեանքը քաղաքականացնելու ճիգին եւ անոր համար ալ թերեւս իր մասին կարելի է ըսել մշակութային գործիչ:
Գոճայեան յայտնեց, որ Մնակեան իր թատերական գործունէութիւնը շարունակեց Ֆրանսայի մէջ` ընթերցումներով, մատուցումներով եւ բեմադրութիւններով, սակայն Ֆրանսայի ժլատ պայմանները այնքան ալ ձեռնտու չեղան եւ իրեն անհրաժեշտ ուժականութիւնը չպարգեւեցին:
Յուշ-երեկոյ` նուիրուած Ժորժ Սարգիսեանի մահուան 35-ամեակին (Լիբանան)
Հովանաւորութեամբ Համազգայինի Կեդրոնական վարչութեան եւ գործակցութեամբ Համազգայինի «Վահէ Սէթեան» հրատարակչատան ու «Գասպար Իփէկեան» թատերախումբի վարչութեան, Չորեքշաբթի, 27 Սեպտեմբեր 2017-ի երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ յատուկ ձեռնարկ մը, նուիրուած` վաստակաւոր բեմադրիչ, դերուսոյց, թարգմանիչ եւ դերասան Ժորժ Սարգիսեանի մահուան 35-ամեակին:
Խուռներամ բազմութեան ներկայութեան եւ բացառիկ կարգապահութեամբ կազմակերպուած այս ձեռնարկին հանդիսավարն էր Մարալ Մխսեան, որ ողջունելով ներկաները թուեց յայտագիրին գլխաւոր մասերը:
«Այսօր կը յիշենք մարդ մը, որ զոհողութեամբ իր առաւելագոյնը տուաւ լիբանանահայ թատրոնին եւ անջնջելի հետք ձգեց Համազգայինի, լիբանանահայ եւ սփիւռքահայ թատերական կեանքին մէջ», հաստատեց Մարալ Մխսեան` նշելով, որ ձեռնարկը յատկացուած է նաեւ Ժորժ Սարգիսեանի թարգմանական ամբողջական արգասիքի շնորհահանդէսին:
Այս առիթով ան ձեռնարկին կազմակերպիչ մարմինին անունով շնորհակալութիւն յայտնեց օրուան բանախօսներուն` Արա Արծրունիին եւ Կարօ Յովհաննէսեանին, տեսերիզը պատրաստած Վարդան Մկրտիչեանին, Վիգէն Ստեփանեանին, Գուրգէն Փափազեանին, Արմէն Ապտալեանին, «Ազդակ» օրաթերթին եւ «Վանայ ձայն»-ին:
Յուշ երեկոյ` նուիրուած Աշոտ Ճենտերէճեանի մահուան քառասունքին (Լիբանան)
Կազմակերպութեամբ Համազգայինի Լիբանանի Շրջանային վարչութեան, Ուրբաթ, 28 Ապրիլ 2017-ի երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ յիշատակի ձեռնարկ մը` նուիրուած Համազգայինի «Բարսեղ Կանաչեան» երաժշտական քոլեճի նախկին տնօրէն Աշոտ Ճենտերէճեանի մահուան քառասունքին:
Բացման խօսքով հանդէս եկաւ «Բարսեղ Կանաչեան» երաժշտական քոլեճի տնօրէն Վահրամ Էմմիեան, որ սեղմ գիծերու մէջ անդրադարձաւ Աշոտ Ճենտերէճեանի մշակութային, յատկապէս երաժշտական գործունէութեան` Համազգայինի յարկին տակ:
Էմմիեան թուեց հանգուցեալ երաժիշտին իւրայատուկ իրագործումները հայրենիքի թէ Արցախի մէջ:
«Ազնիւ ու մաքուր հայ, Աշոտ Ճենտերէճեան երդուած էր երաժշտութեան ճամբով ծառայել հայրենիքի, Արցախի թէ սփիւռքի մէջ իր այնքա՛ն սիրած հայ ազգին», ընդգծեց Էմմիեան` բարձր գնահատելով անոր նկարագրային գիծերը` իբրեւ երաժշտանոցի տնօրէն, ուսուցիչ, մարդ, թէ արուեստագէտ: 
«Աշոտ Ճենտերէճեանի վաղաժամ մահով, քոլեճս, Համազգայինի մեծ ընտանիքն ու անձնապէս ես, կորսնցուցինք նախկին տնօրէն մը, ուսուցիչ մը եւ լաւ բարեկամ մը:
Հողը թեթեւ գայ վրադ, սիրելի՛ բարեկամ», ըսաւ Էմմիեան:
Ապա ան ներկայացուց ձեռնարկի յայտագիրին գլխաւոր բաժինները:
Յուշ-երեկոյ՝ նուիրուած բանաստեղծուհի Ալիսիա Կիրակոսեանի գրական կեանքին եւ գործունէութեան (ԱՄՆ)
Կազմակերպութեամբ Համազգայինի Արեւմտեան Ամերիկայի Շրջանային վարչութեան եւ համագործակցութեամբ Իրանահայ մշակութային միութեան, տեղի պիտի ունենայ յուշ-երեկոյ մը՝ նուիրուած տարի մը առաջ մեզմէ յաւերժ հեռացած բանաստեղծուհի Ալիսիա Կիրակոսեանի բեղուն գրական կեանքին եւ գործունէութեան:
Ձեռնարկը պիտի կայանայ Կիրակի, Հոկտեմբեր 4, 2015-ին, երեկոյեան ժամը 5ին, Իրանահայ Միութեան սրահին մէջ՝ 117 S. Louise Street Glendale, CA 91205։
Այս առթիւ կեանքի կոչուած յանձնախումբը պիտի մշակէ օրուան պատշաճ յայտագիր մը, որուն ընդմէջէն հանդիսատեսը պիտի կարենայ վերյուշ մը ապրիլ եւ պտոյտ մը կատարել Ալիսիա Կիրակոսեանի գրական ոլորտներուն մէջ:
Հայ գրականութեան ժառանգ ձգած իր 59-60 հատորներու ստեղծագործական վաստակով եւ իր բանաստեղծական հարուստ աւանդով, ան իր իւրայատուկ տեղն ունի սփիւռքահայ գրականութեան մէջ եւ արժանի՝ ոգեկոչման այս հանդիսութեան:
Գեղարուեստական յայտագիրին մէջ ներառուած է տեսասկաւառակի ցուցադրութիւն, որով պիտի ներկայացուին բանաստեղծուհին եւ իր քերթուածներու ընթերցումներէն հատուածներ։
Հրաւիրուած է գրասէր հասարակութիւնը, իսկ մուտքը ազատ է:
ՀԱՄԱԶԳԱՅԻՆԻ ԱՐԵՒՄՏԵԱՆ ԱՄԵՐԻԿԱՅԻ ՇՐՋԱՆԱՅԻՆ ՎԱՐՉՈՒԹԻՒՆ
Յուշ-երեկոյ՝ նուիրուած Պօղոս Շահմելիքեանի յիշատակին (ԱՄՆ)
Իւրաքանչիւր գիրք պատուհան մըն է դէպի նոր մտածողութիւն, դէպի նոր աշխարհաընկալում, դէպի կեանքի նոր եւ յաճախ իւրայատուկ փիլիսոփայութիւն:
Իւրաքանչիւր գիրք պատուհան մըն է, ուր կը բացուի մեր առջեւ կեանքը, մարդկութիւնը, աշխարհը նորովի տեսնելու, զայն ընկալելու եւ զգալու միջոցը:
Մեր այսօրուան նիւթականացուած աշխարհի վրայ ապրող մարդը որքան բախտաւոր պիտի ըլլայ, երբ պիտի կարենայ ձերբազատիլ նիւթական չափանիշերու բարդոյթէն, գերմակերեսային արժէքներէն եւ բարձրանալ այնպիսի մակարդակի, երբ կարիքը զգայ գոնէ ամիսը մէկ անգամ կամ որոշ յաճախականութեամբ գիրք մը կարդալու, ծանօթանալու գրողի մը ներաշխարհին եւ իր կարդացածը փոխանցել ուրիշներուն, մասնաւորաբար երիտասարդութեան:
Կեանքը նկարագրել այնպէս ինչպէս որ է:
Յարգանքի եւ երախտագիտութեան զգացումները շռայլել բոլոր անոնց, զսոր կը սիրէր ու կը յարգէր:
Անսահման սէրը յայտնէր իր սիրելի ծննդավայրին, իր սիրելի Լիբանանին եւ մասնաւորաբար սիրելի Պուրճ Համուտին, ուր իր մանկութիւնը եւ երիտասարդութիւնը ապրած էր:
Խօսիլ թաղի նպարավաճառի մասին, անցնող ու եկող անցնորդներուն մասին, չմոռնալով ամէնէն յետին մանրամասնութիւնները:
Եւ տակաւին…
Ահաւասիկ խօսքը մարդու մը մասին է, որ տակաւին քանի մը ամիսներ առաջ մեզմէ առյաւէտ բաժնուեցաւ եւ մեր սիրտերուն մէջ ցաւի ու ափսոսանքի ահաւոր թախիծի որպէս սպեղանի թողուց իր գործերը:
Խօսքը մարդու մը մասին է, որ իր պարզ եւ անկաշկանդ բնաւորութեամբ սիրեց բոլորը ու սիրուեցաւ շատ շատերուն կողմէ:
Անծանօթը իր հարազատ եւ հաղորդական բնաւորութեան պատճառով փնտռեց զինք ու դարձան ընկերներ:
Յուշ-երեկոյ նուիրուած դերասան Սօս Սարգսեանին (Աւստրալիա)
Շաբաթ, 14 Յունիս 2014-ի երեկոյեան ժամը 7-ին, Համազգայինի Արշակ եւ Սօֆի Գօլստըն ճեմարանի Նալպանդեան սրահէն ներս տեղի ունեցաւ մեծ վարպետ Սօս Սարգսեանի նուիրուած ՛ուշ-երեկոյ մը:
Ներկայ էին Գերաշնորհ Տէր Հայկազուն եպսկ. Նաճարեան, արժանապատիւ Տէր Աւետիս քահն․ Համբարձումեան, Համազգայինի եւ Հ.Օ.Մ.-ի Շրջանային Վարչութիւնները եւ այլ կազմակերպութեանց վարչական ներկայացուցիչներ, Լեռնային Ղարաբաղի մնայուն ներկայացուցիչ Վարուժան Իսկենտէրեան, ինչպէս նաեւ գրասէր հասարակութեան կոկիկ խաւ մը:
Յայտագիրը սկսաւ տեսաերիզի վրայ Համօ Սահեանի «Ինձ բաց թողէք ես գնամ» բանաստեղծութեամբ:
Աւստրալիոյ եւ Հայաստանի հիմներգերով հանդէս եկաւ երիտասարդ եւ հմուտ դաշնակահար Ալեք Սահակեան:
Բացման խօսքը կատարեց Մաքրուհի Քորթեան:
Ապա մեծ նահապետին կենսագրական գիծերը ամփոփ տուու'եալներով ներկայացուց Նորա Պասթաճեան:
Ան անդրադարձաւ անոր կեանքի գործունէութեան հանգրուաններուն՝ տեսաերիզի մը ընկերակցութեամբ:
Ապրեցաւ Կոմիտասը իր «Հորովել»-ով, զոր մեներգեց Հայկուշ Զէյթունցեան՝ նուագակցութեամբ Վահիկ Պարսամեանի:
Յոյժ տպաւորիչ էր իր քնքոյշ ձայնը, ան հմայեց ու դիւթեց ներկաները: 
Պահ մը ամբողջ սրահը Կոմիտաս Վարդապետի հետ փոխադրուեցաւ հայրենի աշխարհ:
Զգայաշունչ այս երգին յաջորդեց դեռատի ասմունքող Վանա Տէյիրմէնճեան, որ աչքի ինկաւ իր յատուկ ելոյթով՝ Յովհաննէս Շիրազի «Հայոց Լեզուն» բանաստեղծութեամբ:
Լիլիկ Կոտոյեան ներկայացուց Սօս Սարգսեանի թատերական աշխարհը՝ «Ձորի Միրո»-ով, «Գիքոր»-ով եւ մեծ դերասանին այլ գործերով։
Այնուհետեւ Կարօ Քեշիշեան հետեւեալ նախաբանով սկսաւ իր խօսքին . «Ժամանակի խաւարներու մէջ թաքնուող հազուագիւտ դէմքերէն է Սօս Սարգսեան, ան ունէր իր շուրջի անհատները նուաճող յատուկ կորով մը: 
Գերմարդկային թատերաբեմը թնդացնող արտայայտիչն էր ան եւ այդ հոգիով անցած է իր կեանքի դառն տառապանքի շարքերէն»:
Ընկ. Կարօ իր խօսքը աւարտեց Հ.Յ.Դ.-ի տուած դամբանականի ընթերցումովս:
Սօս Սարգսեան կը նշէր, թէ 90-ական թուականներուն ինչպիսի հին հրացաններով կռուեր էին եւ կը հաստատէր, թէ հպարտութեամբ պէտք է ապրինք, քանի շատոնց յաղթանակ չէինք տեսեր, այս յաղթանակը խոր իմաստ ունէր, այդ հիմամբ իսկ կը յորդորէ իր զաւկին կապուած մնալ հողին, ինչպէս Խրիմեան Հայրիկ նոյն յորդորը կուտար համայն հայութեան, աղաւնիներու հաւատարմութեամբ չմոռնալ հայրենի հին տունը ու վերադառնալ հոն:
Հաւատքը ունենալ, մանաւանդ սեփական ուժերու վրայ հաստատ մնալ եւ ապրիլ արժանապատուութեամբ:
Ահա այս հիման վրայ, Գոլէթ Մարտիրոսեան իր մենապարով «Սպանուուած Աղաւնի»-ի խորագրով հանդէս եկաւ եւ իր ճկուն նազպարով լայն ծափողջոյնի արժանացաւ:
15 վայրկեան դադարէ ետք, երկրորդ բաժնով Սիլվիա Իսկենտէրեան տուաւ Լիլիթ Գասլտեանի սրտառուչ խօսքը, որուն յաջորդեց նոյնչափ գեղեցիկ եւ մեղմիկ ձայնով Մարիա Ղահրամանեան Ալա Լևոնեանի «Սպարապետ» մեներգով:
«Ոտնամաններս» գիրքի հեղինակին մանկութեան ամենաթանկարժէք յուշերը՝ Սօս Սարգսեանի հին օրերու ապրումները, արժեւորեց Կարօտ Վարժապետեան: 
Ապա զոյգ պարմանուհիներ Թամարա Կոտոյեան եւ Միշէլ Դարբինեան հերթաբար տուին «Ես նման եմ իմ ժողովուրդին» նիւթը, նաեւ Թադէ Անդրէասեան ընթերցեց հեղինակին մտքերէն:
Զարուհի Մանուկեան հեղինակին պատգամը որպէս մերօրեայ ներշնչման աղբիւր՝ դրսևորեց մեր այժմու դժուարութիւնները, զորս գաղութս կը յաղթահարէ առանց ընկրկելու եւ յուսահատելու:
«Ապառաժ» թերթէն հարցազրոյցի մը ընթերցումը կատարեց Նշան Պասմաճեան: 
Յարգելի տնօրէնը զգացուած օրուան ձեռնարկի բարձորակ ընթացքէն, գնահատեց գրական յանձնախումբի անդամները՝ բարձր դասելով անոնց տարած բծախնդիր աշխատանքը:
«Հայ մամիկին աղօթքը» Մուշեղ Իշխանի խիստ շահեկան տողերով, տուաւ կենդանի պատկերը ջարդէն մնացորդաց Մուշեղ Ճենտէրէճեանի կեանքի վերիվայրումներուն: Սոյն բանաստեղծութիւնը արտացոլացուց Ռաֆֆի Աւետեան:
Այնուհետեւ Նայիրի մասնաճիւղի պարախումբը ներկայացուց «Մոկաց հարսներ» պարը՝ երգեցողութեամբ Թամար Աղաճանեանի:
Յայտագրի աւարտին Շրջանային Վարչութեան խօսքը ուղղեց Սիլվա Նազարեան, որ գնահատեց տարուած բծախնդիր աշխատանքը եւ ըսաւ. «Ազգերը կը յարատեւեն նման ձեռնակներով»:
Ապա ան հրաւիրեց Սրբազան Հայրը տալու իր սրտի խօսքը և Պահպանիչով փակելու Յուշ-երեկոն:
«Հողին մոգական ուժը ոչ ոք կրցած է հասկնալ ու ոչնչացնել: Հարուածներ միշտ ալ ստացած ենք, բայց՝ վերստին ծաղկած»,- ահա այսպէս սկսաւ իր խօսքը Սրբազան Հայրը եւ շարունակեց.«Մեր հերոսներէն մին է Սօս Սարգսեան, գերագոյն հայրը, ապրող ու ներկայացնող նահապետ մը:
Ան ըլլալով համեստ գիւղացի մը, հողին բուրմունքը կը զգայ իր մէջ:
Իր դժուարին պայմաններուն մէջ չլքեց Հայաստանը:
Մեծ ուսուցիչն եղաւ երիտասարդութեան, պարկեշտ, աւանդապաշտ հայրենասէր մը, նուիրեալ անձ մը»:
Երեկոն վերջ գտաւ Սրբազան Հօր պահպանիչով: Մեծ գոհունակութեամբ ներկաները հեռացան սրահէն:
Զարուհի Մանուկեան
Յուշ երեկոյ` նուիրուած թատերագիր եւ հրապարակագիր Արա Արծունիի (Լիբանան)
Կազմակերպութեամբ Համազգայինի «Գասպար Իփէկեան» թատերախումբի վարչութեան, մտաւորական, թատերագիր եւ հրապարակագիր Արա Արծրունիի մահուան քառասունքին առիթով յուշ երեկոյ մը տեղի ունեցաւ, Կիրակի 9 Դեկտեմբեր 2018-ին, Համազգայինի «Լ. Շանթ» կեդրոնի «Գ. եւ Հ. Արմէնեան» սրահին մէջ:
Երեկոյին ներկայ էին` Յովակիմ աբղ. Բանճարճեանը, որ կը ներկայացնէր Արամ Ա. կաթողիկոսը, Յակոբ քհն. Պզտիկեանը, որ կը ներկայացնէր Նարեկ արք. Ալեէմէզեանը, Արա Արծրունիին ընտանեկան պարագաներ, Համազգայինի Կեդրոնական եւ Շրջանային վարչութիւններու ներկայացուցիչներ եւ Արա Արծրունիի բարեկամներ:
Բացման խօսքով հանդէս եկաւ թատերախումբի վարչութեան ատենապետ Մարտիկ Տեմիրճեանը, որ հակիրճ տողերով ներկայացուց վերջին շրջանին Արա Արծրունիի եւ թատերախումբին միջեւ ստեղծուած կապին` ամրութիւնը բազմաթիւ գործակցութիւններու շնորհիւ:
Երեկոյեան բանախօսներն էին Կարօ Յովհաննէսեանը եւ Վարուժան արք. Հերկելեանը:
Համազգայինի Շրջանային Վարչութիւնը մեծարեց հայ հանճարներ՝ Շանթ, Օտեան, Թումանեան եւ Կոմիտաս (ԱՄՆ)
Հայոց կեանքին մէջ՝ ի Հայաստան եւ ի սփիւռս աշխարհի, 2019-ը յատկանշուեցաւ իբրեւ յոբելենական տարի, երբ կազմակերպուեցան իւրայատուկ ձեռնարկներ, որոնց ընդմէջէն մեծարուեցան 1869-ին ծնած չորս հայ հանճարները՝ Լեւոն Շանթ, Կոմիտաս վարդապետ, Յովհաննէս Թումանեան եւ Երուանդ Օտեան:
Համազգային Հայ Կրթական եւ Մշակութային Միութեան Արեւմտեան Ամերիկայի Շրջանային վարչութիւնը 2019-ի իր եզրափակիչ հանդիսութեամբ, Կիրակի, 8 Դեկտեմբերի յետմիջօրէին, Կլենտէյլի Հանրային գրադարանի սրահին մէջ մեծարեց չորս հանճարեղ յոբելեարները:
Ձեռնարկին ներկայ եղան Արեւմտեան թեմի առաջնորդական փոխանորդ Թորգոմ եպս. Տօնոյեան, յանուն առաջնորդ Մուշեղ արք. Մարտիրոսեանի՝ Ղեւոնդ քհնյ. Քիրազեան, ՀՅԴ Կեդրոնական կոմիտէի եւ կոմիտէներու ներկայացուցիչներ, Համազգայինի Կեդրոնական վարչութեան անդամներ, ուղեկից միութիւններու ներկայացուցիչներ եւ անդամներ, ազգային, քաղաքական, մշակութային եւ բարեսիրական միութիւններու եւ կառոյցներու ներկայացուցիչներ, հիւրեր, մշակութասէր հայորդիներ եւ Համազգայինի մեծ ընտանիքին պատկանող ընկեր-ընկերուհիներ:
Գրադարանի բեմը եւ սրահը յարդարուած էին օրուան խորհուրդին համահունչ պատկերազարդ պատառիկներով. բեմին վրայ էին գիրքերէ նմուշներ եւ դիմանկարները յոբելեարներուն, նաեւ հայ մշակոյթը խորհրդանշող գորգեր, իրեր, ծաղկեփունջեր, որոնք «Վերնատուն»ը կը խորհրդանշէին:
Յայտագիրին գործադրութենէն առաջ, մէկ վայրկեան յոտնկայս լռութեամբ յարգուեցաւ 31 տարիներ առաջ Հայաստանը հարուածած երկրաշարժի զոհերուն յիշատակը:
Հանդիսութիւնը բացուեցաւ կոմիտասեան «Հայր Մեր»ի յոտնկայս ունկնդրութեամբ, երգեցողութեամբ՝ Համազգայինի «Յ. Թումանեան» մասնաճիւղի միամեայ կեանք ունեցող «Արփա» երգչախումբին, խմբավարութեամբ՝ դոկտ. Էլիպս Մասեհեանի:
Հանդիսավարութիւնը ստանձնած էր Համազգայինի Շրջանային վարչութեան անդամ Սեդա Գրիգորեան, որ փոխանցեց վարչութեան խօսքը՝ նշելով, որ 1869-ին, հայ ստեղծագործ ոգին հայ ազգին համար եղաւ սրբօրէն բեղուն ու օրհնաբեր, երբ նոյն տարին աշխարհ եկան չորս հանճարներ՝ թատերագիր Լեւոն Շանթ, երգիծաբան Երուանդ Օտեան, բանաստեղծ Յովհաննէս Թումանեան, երաժշտագէտ Կոմիտաս վարդապետը:
«Քառագագաթ հայ հանճարին նուիրուած այս հանդիսութեամբ մենք մեզ բախտաւոր կը զգանք, որ այսօր միասնաբար կը տօնենք չորս մեծերուն ծննդեան 150-րդ տարեդարձները եւ մեր խոնարհումը կը բերենք անոնց վաստակին ու մեզի աւանդ թողած մշակութային արժէքներուն», ըսաւ ան:
«Ծառայութեան Տարի»ի առիթով գնահատագիր հաւատաւոր համազգայնականներու (Գանատա)
Հինգշաբթի, 1 Դեկտեմբեր 2016-ի երեկոյեան, Սբ. Յակոբ ազգ. վարժարանի մէջ, տեղի ունեցաւ Ազգային Առաջնորդարանի վարչութեան կողմէ կազմակերպուած «Ծառայութեան Տարի» ձեռնարկը, ուր Սրբազան Հայրը գնահատագրերով օժտեց Միութիւններու մէջ 20 տարիներ շարունակ ծառայած անդամները։
Մոնթրէալի «Սանահին» մասնաճիւղի վարչութիւնը այս առթիւ կը շնորհաւորէ եւ նորանոր յաջողութիւններ կը մաղթէ իր անդամներուն, որոնց ցանկը Առաջնորդարանին տրամադրուած էր Համազգայինի Շրջանային Վարչութեան կողմէ։
Համազգայինի շարքերը հարուստ են այսպիսի թեկնածուներով, սակայն ըստ Առաջնորդարանի ցուցմունքին, ցանկը պէտք էր սահանափակել միայն ութ անուններով:
«Ծառայութեան Տարի»ի առիթով գնահատագիրի արժանացան հաւատաւոր համազգայնականներ Ժիրիկ Պետրոսեան, Յասմիկ Պապեան, Այիդա Ֆրանգեան, Մարալ Հասըրճեան, Գալուստ Պապեան, Սոնա Յովհաննէսեան, Անի Հասըրճեան եւ Թամար Տօնապետեան Գուզուեան։
Թարգմանչաց Տօնին առիթով, հայ լեզուի ուսուցիչներու կողքին գնահատագիրի արժանացան Համազգայինի Գլաձոր մասնաճիւղի Գրատարած Գրադարանի յանձնախումբէն ժրաջան անդամներ Արշօ Զաքարեան, Սօսի Թաշճեան, Էլիզ Շարապխանեան, Լիսա Սարխանեան, Էօժենի Բարսեղեան, Կարօ Ակինեան եւ Արփի Գասապեան։
Վարձքը կատար բոլորին։
Սփիւռքի Նախարարուհիի այցելութիւնը Համազգային Արշակ եւ Սօֆի Գօլստըն Ճեմարան (Աւստրալիա)
Երեքշաբթի 29 Մարտին Հայաստանի հանրապետութեան Սփիւռքի նախարարուհին Հրանոյշ Յակոբեան այցելեց Համազգային Արշակ եւ Սօֆի Գօլստըն Ճեմարան:
Ճեմարանի մուտքին, հայկական աւանդական սովորութեամբ` ան աղ ու հացով դիմաւորուեցաւ աշակերտութեան, Համազգայինի Շրջանային Վարչութեան ու Ճեմարանի խնամակալութեան ներկայացուցիչներուն , ինչպէս նաեւ Ճեմարանի պատասխանատուներուն կողմէ: Դպրոցի Նալպանտեան սրահին մէջ բարերարներ, ծնողներ, Շրջանաւարտից Միութեան անդամներ եւ բոլոր աշակերտները կը սպասէին ախարարուհիին:
Կրթական պատասխանատուհի Գարօլին Պլանտըն կատարեց բարի գալուստի խօսք մը, որմէ ետք աշակերտները ելոյթ ունեցան երգերով ու արտասանութիւններով:
Խնամակալութեան կողմէ Վիգէն Գալողլեան բարի գալուստ մաղթեց նախարարուհիին եւ սեղմ գիծերով ներկայացուց Ճեմարանի գոյութեան փաստը, վկայակոչելով թէ այս տարի անոր հիմնադրման 25 ամեակն է: 
Ճեմարանի հայերէն բաժնի պատասխանատու Ասատուր Շուկայեան նոյնպէս բարի գալուստ մաղթեց նախարարուհիին իր երկրորդ տան մէջ, որ հայկական վարժարանն է:
Ան բացատրեց Ճեմարանէն ներս տարուող հայագիտական աշխատանքները համաձայն Համազգայինի կրթական առաքելութեան, որ կը խտացուի մարդակերտում եւ հայակերտում բառերուն մէջ, այսինքն կերտել բարձր արժանիքներու տէր մարդը, ինչպէս նաեւ իր ինքնութեամբ հպարտ ու գիտակից հայը:
Իր խօսքի աւարտին ան բեմ հրաւիրեց նախարարուհին, որպէսզի փոխանցէ իր խօսքն ու պատգամը աշակերտութեան:
Հրանոյշ Յակոբեան յայտնեց, թէ ինք արդէն ծանօթ է այս դպրոցին, որովհետեւ վերջին երկու տարիներուն Երեւանի մէջ ընդունած է այս Ճեմարանէն Հայաստան այցելող աշակերտներու խմբակները:
Նախարարուհին քանի մը պատգամ փոխանցեց աշակերտութեան, ինչպէս՝ ըլլալ աշխատասէր իրենց դասերուն մէջ, սիրել ու յարգել իրենց ծնողներն ու մեծերը, ըլլալ աւստրալիացի շատ լաւ քաղաքացիներ, միաժամանակ հպարտ զգալ հայ ըլլալով եւ սորվիլ բոլոր այն գիտելիքները, որոնք զիրենք կը կապէ ազգին ու հայրենիքին:
ԱյնուհետեւՃեմարանի պատասխանատուներուն եւ նախարարուհիին միջեւ եղաւ յիշատակի նուէրներու փոխանակում:
Նախարարուհին կարճ հանդիպում մըն ալ ունեցաւ 12-րդ դասարանի աշակերտներուն հետ, որոնք իրեն հանդիպած էին անցեալ տարի Երեւանի մէջ:
Ան խրախուսեց անոնց, որ ըլլան աշխատասէր եւ այն կարճ ժամանակաշրջանը, որ զիրենք կը բաժնէ քննութիւններէն արդիւնաբեր ձեւով օգտագործեն:
Ան նաեւ մէկ առ մէկ ծանօթացաւ իւրաքանչիւրի ապագայ ծրագիրներուն եւ մաղթեց բոլորին յաջողութիւն:
Այնուհետեւ Ծնողական Յանձնախումբը պատրաստութեամբ տեղի ունեցաւ ճաշկերոյթ, որուն ընթացքին փոխանակուեցան բարեմաղթութեան խօսքեր, որմէ ետք նախարարուհին ունեցաւ օգտաշատ հանդիպում մը Համազգայինի Շրջանային Վարչութիւնը, խնամակալութիւնը եւ Ճեմարանի հայերէն բաժինը ներկայացնող պատուիրակութեան մը հետ եւ ծանօթացաւ անոնց առաջարկներուն ու պահանջներուն:
Նախարարուհին ջերմ տրամադրութեամբ եւ շատ դրական տպաւորութեամբ հրաժեշտ տուաւ Ճեմարանին:
Ասատուր Շուկայեան Հայերէն բաժնի պատասխանատու
«Արդի հայերէնի հիմնախնդիրները» խորագիրով միջազգային գիտաժողովի բացում (Հայաստան)
«Ազդակ օրաթերթ».- 18 Նոյեմբեր 2015-ին Երեւանի մէջ տեղի ունեցած է Համազգային հայ կրթական եւ մշակութային միութեան եւ Երեւանի պետական համալսարանին կազմակերպած «Արդի հայերէնի հիմնախնդիրները» խորագիրով միջազգային երկօրեայ գիտաժողովի հանդիսաւոր բացումը:
Բացման խօսքը արտասանած է ԵՊՀ-ի հայկական բանասիրութեան բաժանմունքի նախագահ Արծրուն Աւագեան:
Ներկաները ողջունած են Հայաստանի կրթութեան եւ գիտութեան նախարար Արմէն Աշոտեանը եւ ԵՊՀ-ի նախագահ Արամ Սիմոնեանը:
Այս առիթով խօսք առած է նաեւ Համազգային հայ կրթական եւ մշակութային միութեան Կեդրոնական վարչութեան ատենապետ Մկրտիչ Մկրտիչեան, որ անդրադարձած է հայերէն լեզուի միաւորման խնդիրին` շեշտելով միացեալ ուղղագրութիւն ունենալու անհրաժեշտութիւնը:
Ողջոյնի խօսքով հանդէս եկած է Հայաստանի սփիւռքի նախարար Հրանուշ Յակոբեան` կարեւոր նկատելով նման գիտաժողովի մը կայացումը:
Ան յատուկ կերպով անդրադարձած է երկու հիմնական խնդիրներու, որոնց ուղղութեամբ պէտք է աշխատանք տարուի:
Նախարար Յակոբեան հաստատած է, որ արեւմտահայերէնը մեր լեզուամշակութային հարստութիւնն է, մեր մշակոյթի հիմքը եւ պէտք է ըլլայ հայոց պետականութեան, ամբողջ հայ ժողովուրդի մնայուն հոգածութեան առարկան:
Ներկաները ողջունած է նաեւ Համազգային հայ կրթական եւ մշակութային հիմնադրամի նախագահ Լիլիթ Գալստեան:
Գիտական զեկուցումներով հանդէս եկած են Հայաստանէն եւ սփիւռքէն նշանաւոր լեզուաբաններ:
Փոքրերու Պատմութեան Ժամ (Գանատա)
Ուրբաթ 26 Ապրիլ 2019-ին, տեղի ունեցաւ Համազգայինի Մոնթրէալի «Սանահին» մասնաճիւղի «Գիրքը՝ մեր ընկերը, պատմութիւնը՝ մեր երեւակայութիւնը» նշանաբանով «Փոքրերու Պատմութեան Ժամ»-ի ամսական հաւաքը:
Հաւաքին սկիզբը, Պատմութեան Ժամի պատասխանատու՝ Մեղրի Պագարեան հրաւիրեց փոքրիկները հայկական դրօշակը գունաւորելու:
Դրօշակները կազմելէ ետք, բոլորը հպարտօրէն ծածանեցին կարմիր, կապոյտ, նարնջագոյնը:
Ապա իրենց տեղերը գրաւելով ունկնդրեցին «Վարագ կ՚այցելէ Հայաստան» պատմութիւնը:
«Վարագ»-ի Ճամբորդութեան հետեւելով, փոքրիկները փոխադրուեցան Հայաստանի մայրաքաղաքը՝ Երեւան , Ծիծեռնակաբերդ եւ այլ պատմական վայրեր ու ծանօթացան հայ ժողովուրդի բարքերուն եւ աւանդութիւններուն:
Յետոյ փոքրիկները արտայայտուեցան Ապրիլ 24-ի խորհուրդին մասին եւ մտիկ ըրին պատասխանատուին բացատրութիւնները:
Պատմութիւնը ունկնդրելէ ետք, բոլոր փոքրիկները Մեղրիին առաջնորդութեամբ փորձեր կատարեցին խմբային պատմութիւններ յօրինելու: 
Յաջորդաբար գաղափար մը կամ տող մը աւելցնելով, նախորդող փոքրիկին դէպքին կամ արտայայտած եղելութեան վրայ, անոնք հաճոյքով երեք պատմութիւններ մշակեցին, իւրաքանչիւրը իր նախասիրած անձնաւորութեան կամ վայրերուն ակնարկելով:
Հաւաքի աւարտին բոլորը հպարտութեամբ միասնաբար երգեցին «Մեր Հայրենիք» քայլերգը:
Լեւոն Շանթ հայերէնագիտական դասընթացքի Բ. Եռամսեակը (Գանատա)
Շաբաթ, 22 Յունուար 2022-ին, Լեւոն Շանթ հայերէնագիտական դասընթացքը թեւակոխեց նոր հանգրուան մը։
Հակառակ այդ օրուան արտասովոր ցուրտին եւ համավարակի հետեւանքով յառաջացած սահմանափակումներուն, 20-է աւելի ուսանողներ ներկայացան դասընթացքի Բ. եռամսեակի առաջին դասին։
Օրուան դասանիւթն էր «Դասական եւ աբեղեանական ուղղագրութիւններու տարբերութիւնները», դասաւանդողը՝ Վրէժ-Արմէն Արթինեան։
Դասապահի նախորդող օրերուն, ուսանողները ստացած էին Սիլվա Կապուտիկեանի «Խօսք իմ որդուն» բանաստեղծութիւնը՝ երկու ուղղագրութեամբ, անոնց տարբերութիւնները գտնելու յանձնարարականով։
Դասախօսը նախ անդրադարձաւ հայերէն լեզուի ծագման մասին առաջադրուած զանազան վարկածներուն եւ տեսութիւններուն, ապա ճշդեց հայերէնի տեղը լեզուներու ընտանիքին մէջ։
Յաջորդաբար, Արթինեան անդրադարձաւ հայերէն այբուբենի հոլովոյթին, սկսելով նախապատմական ժամանակներու հայկական մեհենագրերէն (hieroglyphs) եւ սեպագրերէն (cuneiform), անցնելով եթովպիական «Գէէզ» այբուբենին հետ մեր այբուբենի առնչութիւններուն, հասնելու համար Ե. դարու հայերէն գիրերու գիւտին։
Այդ օրերէն մեզի հասած մեսրոպեան այբուբենի առաջին արձանագրութիւնն է Դեկոր վանքի դրան վերի սեմին վրայ գտնուող հետեւեալ 36 տառերով այբուբենը:
Արթինեան նաեւ անդրադարձաւ հայերէն այբուբենի թուային արժէքներուն, ամփոփուած հետեւեալ տախտակին մէջ։
Դասին յաջորդ մասով, Վրէժ-Արմէն Արթինեան ներկայացուց հայերէնի ուղղագրութեան հոլովոյթը, որ աննշան փոփոխութիւններով յարատեւած էր մինչեւ 1922 թուականը, երբ Հայաստանի նորահաստատ սովետական կարգերը՝ առաւելաբար քաղաքական նպատակներով «բարեկարգեցին» մեսրոպեան ուղղագրութիւնը։
Այդ փոփոխութիւնները հիմնուած էին 1913-ին Մանուկ Աբեղեանի առաջարկներուն վրայ, որոնք օրին մերժուած էին։
Յարգելի դասախօսը մանրամասնեց այդ փոփոխութիւնները, յիշելով, որ անոնցմէ որոշ նահանջ մը իրականացաւ 1940-ին, երբ վերականգնուեցան Է եւ Օ տառերը, բառասկիզբի «ՎՈ»ն վերադարձաւ «Ո»ի, իսկ «ՅԵ»ն՝ «Ե»ի։
Արթինեան նաեւ յիշեց, որ ներկայիս Հայաստանի մէջ ի զօրու է ՀՀ Լեզուի տեսչութեան Հայերէնի բարձրագոյն խորհուրդի 1996 Հոկտեմբեր 9-ի հրամանագրով հաստատուած մեսրոպեան այբուբենի հետեւեալ պաշտօնական տարազը։
Մամլոյ Հաղորդագրութիւն (Գանատա)
Ինչպէս որ տեղեակ էք արդէն, ամիսներէ ի վեր հայ ազգը կը դիմագրաւէ հսկայական մարտահրաւէրներ։ Այլ միութիւններու եւ կազմակերպութիւններու նման, Համազգային Հայ Կրթական եւ Մշակութային Միութիւնը եւս լծուեցաւ իր միջոցներով ձեռք երկարելու Լիբանանի եւ Արցախի օժանդակութեան ծրագրերուն։
Այսպէս, համագործակցութեամբ Քէպէքի Հայ Համայնքի Միացեալ Մարմնին, Սեպտեմբերի 27-ին, Պոլսահայ Միութեան «Դանիէլ Վարուժան» ցուցասրահին մէջ, բացումը կատարուեցաւ Մոնթրէալի հայ արուեստագէտներու նկարչական գործերուն ցուցահանդէս-վաճառքին, որուն իրենց սիրայօժար մասնակցութիւնը բերին 24 Մոնթրէալաբնակ արուեստագէտներ նուիրելով 45 գործեր։
Ուրախ ենք յայտարարելու, որ հակառակ համաճարակի դժուար պայմաններուն, ցուցահանդէսը հասաւ իր նպատակին եւ Նոյեմբերի 15-ին յաջողութեամբ պսակեցինք սոյն ծրագիրը։
Ընդհանուր առմամբ վաճառեցինք 25 գործեր եւ կարողացանք հանգանակել $15,125 գանատական տոլար, որ CAMAM-ին միջոցաւ յանձնուեցաւ Հայաստան Համահայկական Հիմնադրամին։
Այս առթիւ յատուկ շնորհակալութիւն կ՚ուզենք յայտնել հետեւեալ արուեստագէտներուն իրենց ազնիւ եւ սիրայօժար մասնակցութեան համար՝ Այտա Ղարիպեան, Անահիտ Ապրամեան, Արա Սամսոն, Արեգ Էլիբէկեան, Պայծառ Աւետիքեան, Պետրոս Արսլանեան, Պերճ Չաքըճեան, Տորոթի Մանուկեան, Էլօ Տէր Մելքոնեան, Կարպիս Թէրզեան, Կարէն Պետրոսեան, Կարօ Մարկոսեան, Յովիկ Պողոսեան, Հրայր Խաչերեան, Ժիրայր Գույումճեան, Ժոզէֆ Մանտալեան, Գէորգ Թորոսեան, Գրիգոր Ակոբեան, Մարինէ Զուլոյան, Սարգիս Փապուճեան, Շարա Փափազեան, Վաչէ Արաքելեան, Եւգինէ Տը Կրէէֆ։
Յատուկ շնորհակալութիւն նաեւ Պոլսահայ Միութեան վարչութեան, որուն համագործակցութեամբ եւ ցուցասրահի տրամադրութեամբ կարողացանք իրականացնել սոյն ծրագիրը։
Համազգային Մոնթրէալի «Սանահին» մասնաճիւղ
Համազգային Գանատայի Շրջանային Վարչութիւն
Այց՝ «Imagine Van Gogh» ցուցահանդէս (Գանատա)
Երեքշաբթի 10 Դեկտեմբեր 2019-ի միջօրէին, տեղի ունեցաւ Համազգային Սանահին մասնաճիւղի «Թէյ, սուրճ եւ կարծիքներ» ակումբի կազմակերպած Arsenal թանգարանի այցը`«Imagine Van Gogh» ցուցահանդէսին։
44 գեղարուեստասէրներու հանդիպման վայրն էր «Արմէն Կարօ եւ Շաքէ Կէօնճեան» Կեդրոնը, ուր սուրճի եւ խմորեղէնի շուրջ, բարի գալուստի խօսքը փոխանցեց ակումբի պատասխանատու Տիրուկ Մանճիկեանը, ապա վարչական կազմի անդամ Սեւան Թասլաքեան ամփոփ տեղեկութիւններ փոխանցեց արուեստագէտին կեանքին տարբեր հանգրուաններուն մասին։
Երբ այցելուները մուտք գործեցին ցուցահանդէսի սրահը, անոնք մեծ հիացմունքով ըմբոշխնեցին արուեստագէտին 200-է աւելի գործերը հսկայ պաստառներուն վրայ։
Հսկայ շարժանկարները կենդանացան եւ առիթը ընծայեցին, որ մանրամասնօրէն վայելենք ստեղծագործին ամէն մէկ վրձինի հարուածը, վառ ու ցայտուն գոյները, նիւթն ու խորքը։ Իւրաքանչիւր բնանիւթին հետ ընկերացած էր բծախնդրօրէն ընտրուած յատուկ դասական երաժշտութիւն՝ զգալու ու ապրելու նկարիչին կենսուժը։
Բարձր էին տրամադրութիւնները, հաճելի էր մթնոլորտը, պայծառ օդը, եւ մանաւանդ հանրակառքին մէջի զրոյցները։
Ներկաները լիացած եւ չափազանց խանդավառ վերադարձան իրենց պտոյտէն։ 
Այս առթիւ, Համազգայինի վարչութիւնը բարձր կը գնահատէ եւ յատուկ շնորհակալութիւն կը յայտնէ ակումբի պատասխանատու Տիրուկ Մանճիկեանին, որ այսպիսի առիթներ կը ստեղծէ ճանչնալու շրջանին մշակութային կեանքը եւ մանաւա՛նդ դուրս գալու համար մեր հեւքոտ առօրեայէն։
«Սանահին» մասնաճիւղի վարչութիւն
ԱՒԵԼԻ ՔԱՆ 150 000 ՏՈԼԱՐ՝ Մ. ԵՒ Հ. ԱՐՍԼԱՆԵԱՆ ՃԵՄԱՐԱՆԻՆ
Ուրբաթ, 7 Ապրիլ 2017-ին, «The Villa» սրահին մէջ, տեղի ունեցաւ Համազգայինի Մ. Եւ Հ. Արսլանեան Ճեմարանի տարեկան ճաշկերոյթը՝ նախագահութեամբ Տէր եւ Տիկին Յովիկ եւ Մարալ Քիւրքճեաններուն, ներկայութեամբ՝ Հայաստանի հանրապետութեան դեսպան Սամուէլ Մկրտչեանին, Այնճարի եւ Պուրճ Համուտի քաղաքապետներուն, մարմիններու եւ միութիւններու ներկայացուցիչներու, հիւրերու, ծնողներու, ուսուցիչներու եւ ճեմարանականներու:
Ճաշկերոյթի հաղորդավարներն էին Ճեմարանի շրջանաւարտներ Վանան Մանճիկեան Գաբրիէլեան եւ Նժդեհ Մկրտիչեան:
Ճաշկերոյթի սկիզբը խօսք առնելով, Ճեմարանի տնօրէնուհի Փաուլա Եղիայեան ըսաւ. «Ճեմարանի երկարամեայ գործունէութեան յաջողութիւնը կը պարտինք Ճեմարանի կողքին գտնուող այն մարդուժին, որ կը հանդիսանայ դպրոցի գլխաւոր հարստութիւնը:
Երբ կ՛ըսեմ մարդուժ, նախ եւ առաջ կ՛անդրադառնամ անձնուէր ուսուցիչներու բանակին. ուսուցիչներ, որոնք լայն համբերութեամբ ու անսակարկ նուիրումով ճիգ չեն խնայեր յանուն աշակերտներու ամբողջական կազմաւորման:
Երբ կ՛ըսեմ մարդուժ, կ՛անդրադառնամ այն բոլոր ծնողներուն, որոնք իրենց զաւակները յանձնելով հայ Ճեմարանին, հաւատացած են ու կը շարունակեն հաւատալ հայ դպրոցի նուիրական աշխատանքին:
Երբ կ՛ըսեմ մարդուժ, կ՛անդրադառնամ այն մեծաթիւ բարեկամներուն, որոնք միշտ եղած են Ճեմարանի կողքին, մտահոգուելով դժուարութեան ժամանակ եւ ուրախանալով յաջողութեան պահուն, բարոյապէս ու նիւթապէս աջակցելով դպրոցի վերելքին:
Եւ վերջապէս, երբ կ՛ըսեմ մարդուժ, կ՛անդրադառնամ ճեմարանականներու այն մեծ փաղանգին, ըլլան անոնք Լիբանանի մէջ կամ Լիբանանէն դուրս, որոնք միշտ պատրաստ են օգտակար դառնալու իրենց Ճեմարանին»:
Ճեմարանի բարգաւաճման համար կարգ մը անհրաժեշտ ծրագիրներ ներկայացնելէ ետք, ան աւարտեց իր խօսքը ըսելով. «Դպրոցի ծրագիրներու իրագործումը կը կարօտի բոլորին բարոյական եւ նիւթական աջակցութեան: 
Այսօր, անգամ մը եւս, ձեր նուիրատուութիւններով եկէք դարձեալ յաջողինք ի գործ դնել հիմնական նոր ծրագիրներ:
Մեծ վստահութեամբ է որ կը դիմենք ձեզի, որովհետեւ գիտենք որ միասին կարելի կ՛ըլլայ վառ պահել Ճեմարանի ջահը»:
Ապա ան հրաւիրեց Համազգայինի Կեդրոնական Վարչութեան ատենապետ Մկրտիչ Մկրտիչեանը իր խօսքը փոխանցելու:
Ան ըսաւ. «Զարգացած եւ առողջ հասարակութիւններու մէջ կրթութեան եւ մշակոյթի մարզերը բնականաբար կը վայելեն պետութեան անփոխարինելի խնամատարութիւնը:
Մեր պարագային սակայն հայկական պետութիւնը գէթ մինչեւ այսօր ի վիճակի չէ ստանձնելու իր իսկ շահերէն բխող ազգային այս կարեւոր պարտաւորութիւնը:
Իսկ սփիւռքը պետական կառոյց չունի:
Ինչքան ալ կազմակերպուած ըլլայ սփիւռքը, ան չի կրնար փոխարինել պետական չափանիշերով գործելու նախատեսուած կառոյցներ:
Այս ձեւի պայմաններու մէջ կամաւորականութիւնը կը ստանձնէ աշխատանքի առիւծի բաժինը»:
Անդրադառնալէ ետք կրթական ու մշակութային հաստատութիւններուն դիմագրաւած նիւթական մնայուն դժուարութիւններուն, ան ըսաւ. «Եթէ առանց ատակ ուսուցիչի ու տաղանդաւոր արուեստագէտի վարժարան ու մշակութային կեդրոն անիմաստ, նոյնիսկ՝ վնասակար հաստատութիւններու կրնան վերածուիլ, ապա առանց նիւթական շօշափելի ներդրումի անոնց կառուցումը մղձաւանջային նկարագիր կը ստանայ:
Մեր իրականութեան մէջ նուիրատուներու գոյութիւնը սկիզբէն հրամայական անհրաժեշտութիւն եղած է. անոնց նուիրաբերումի արարքը կամաւոր կերպով տրամադրուած ազգային տուրք ըլլալով, նուիրաբերուած նիւթականի կողքին, կը պարունակէ նաեւ յաւելեալ բարոյական արժէք:
Այդ իսկ պատճառով ան արժանի է հասարակական յաւելեալ գնահատանքի»:
Իր խօսքի աւարտին ան Համազգայինի Կեդրոնական Վարչութեան շքանշանով պատուեց Տէր եւ Տիկին Յովիկ եւ Մարալ Քիւրքճեանները, որոնք իրենց նիւթական օժանդակութիւններով կը հանդիսանան Համազգայինի կրթական, հրատարակչական եւ ընդհանրապէս մշակութային գործունէութեան ամուր յենարաններէն մէկը:
Գեղարուեստական բաժինով նախ ելոյթ ունեցաւ ջութակահար Յ. Գարախանեան, ապա հայրենի երգչուհի Գոհար Մուրատեանն ու իր նուագախումբը ոգեւորեցին ներկաները աշուղական ու հայրենասիրական երգերով։
Ճեմարանի յարատեւ վերելքին սատար հանդիսանալու նպատակով կազմակերպուած ճաշկերոյթը աւարտեցաւ մեծ յաջողութեամբ:
Վարձքը կատար ճաշկերոյթին յաջողութեան համար տքնաջան աշխատողներուն:
Ճաշկերոյթին ընթացքին կատարուած նուիրատուութիւններէն գոյացաւ աւելի քան 150 000 ամերիկեան տոլար:
Շնորհակալութիւն նիւթական թէ բարոյական գետնի վրայ կրթական այս հաստատութեան նեցուկ կանգնող Ճեմարանի մեծ ընտանիքին:
Յատուկ շնորհակալութիւն Տէր եւ Տիկին Յովիկ եւ Մարալ Քիւրքճեաններուն՝ իրենց ազնիւ նուիրատուութեան, ինչպէս նաեւ ձեռնարկին նախագահութիւնը ստանձնելուն համար:
Տնօրէնութիւն
Արաբական Միացեալ Էմիրութեանց մէջ հիմնուեցաւ Համազգայինի «Մուշեղ Իշխան» մասնաճիւղը
«Համազգային» Հայ Կրթական եւ Մշակութային Միութեան Կեդրոնական Վարչութիւնը` ընդառաջելով Արաբական Միացեալ Էմիրութեանց մէջ բնակութիւն հաստատած համազգայնականներու դիմումին, Շաբաթ, 16 Ապրիլ 2011-ին, Շարժա Էմիրութեան Ս. Գրիգոր Լուսաւորիչ եկեղեցւոյ համալիրի «Փիեռ Քէօսէեան» սրահին մէջ հիմը դրաւ Արաբական Միացեալ Էմիրութեանց Համազգայինի «Մուշեղ Իշխան» մասնաճիւղին:
Հիմնադիր ժողովին նախագահեց ու մասնաճիւղը հիմնեց Համազգայինի Կեդրոնական Վարչութեան անդամ Մարտիկ Տէմիրճեան:
Ան մէկ տարուան համար նշանակեց մասնաճիւղի առաջին վարչութիւնը, յանձինս Սեդա Պալիօզեանի, Սիւզի Քարաճեանի, Նշան Պասմաճեանի, Խաչիկ Սէպէեանի եւ Սիմոն Մանուկեանի:
Վարչութեան Դիւանը ունեցաւ հետեւեալ պատկերը`
Նշան Պասմաճեան՝ ատենապետ Սեդա Պալիօզեան՝ Քարտուղար Սիմոն Մանուկեան՝ Գանձապահ Սիւզի Քարաճեան՝ Խորհրդական Խաչիկ Սէպէեան՝ Խորհրդական
Հիմնադիր Ժողովէն ետք տեղի ունեցաւ պաշտօնական հանդիսութիւն, որուն ներկայ էին` Հայաստանի Հանրապետութեան արտակարգ եւ լիազօր դեսպան` Վահագն Մելիքեան, Հայստանի Հանրապետութեան դեսպանութեան առաջին քարտուղար` Մհեր Մկրտումեան, Հ.Օ.Մ.-ի Արաբական Միացեալ Էմիրութեանց մասնաճիւղի վարչութեան անդամներ, Քույէթի եւ Արաբական Ծոցի Երկիրներու Թեմական Ժողովի անդամներ, Տուպայի եւ Հիւսիսային Էմիրութեանց Ազգային վարչութեան ներկայացուցիչներ, գաղութիս հոգեւոր հովիւ` Արժ. տէր Արամ քհնյ. Տէյիրմէնճեան:
Բացման խօսքը արտասանեց Նշան Պասմաճեան, որ ողջունելէ ետք Համազգայինի Կեդրոնական Վարչութեան ներկայացուցիչն ու ներկայ հանդիսատեսները, հակիրճ բացատրութիւն տուաւ Համազգայինի նպատակներուն եւ առաքելութեան մասին:
Ան ըսաւ, որ Համազգայինով պիտի փորձուի մշակութային եւ կրթական համակարգ ստեղծել այս զարգացող գաղութին մէջ, մեր երիտասարդութեան համար եւ անոր գործօն մասնակցութեամբ:
Պասմաճեան շեշտեց, թէ Համազգայինի այս մասնաճիւղը անկեղծ համագործակցութիւն պիտի ցուցաբերէ գոյութիւն ունեցող հայկական բոլոր միութիւններուն ուկազմակերպութիւններուն հետ. Պիտի ըլլայ ազգային իշխանութիւններուն կողքին՝զանոնք զօրացնելու եւ անոնցմով զօրանալու նպատակով. Կարելիութեան սահմաններուն մէջ գոհացում պիտի տայ ժողովուրդի կրթական եւ մշակութային կարիքներուն՝ իր աւիշը ստանալով միշտ՝ ժողովուրդէն:
Ան կոչ ուղղեց ժողովուրդի բոլոր զաւակներուն չզլանալ քննադատելու նորակազմ այս միութեան ղեկավարութեան սխալները, միւս կողմէ խնդրեց ժլատ չըլլալ քաջալերելու ճիշդը, լաւն ու օգտակարը, միշտ ի մտի ունենալով որ գնահատելու կամ քննադատելու իրաւունքը ձեռք կը բերուի մշակութային ու կրթական կեանքին մասնակցութեամբ միայն:
Բացման խօսքէն ետք, բեմ հրաւիրուեցաւ Համազգայինի Կեդրոնական Վարչութեան ներկայացուցիչ Մարտիկ Տէմիրճեան, որ ողջունեց նախաձեռնող յանձնախումբը, որ յաջողութեամբ կրցած է աւելի քան 20 հայ անհատներ քով քովի բերել ու Համազգայինի մասնաճիւղ հիմնել:
«Համազգայինի Կեդրոնական Վարչութիւնը միմիայն կը գնահատէ այսպիսի նախաձեռնութիւններ ու նեցուկ կը կանգնի մասնաճիւղի ծրագիրներուն:
«Տարբեր երկիրներու մէջ իր մասնաճիւղերը ունեցող այս մեծ ընտանիքը այսօր այս մասնաճիւղի հիմնումով կ’ընդարձակուի դէպի նոր երկիրներ ու շրջաններ:
«Համազգայինը ըլլալով կրթական եւ մշակութային միութիւն, իր յանձնախումբերով ու ծրագիրներով եկած է բաց մը գոցելու, աճող սերունդներուն հայեցի դաստիարակութեան մէջ իր ներդրումը բերելու, մշակութային ու մտաւորական երիտասարդութիւնը իրար քով ու մէկ հովանոցի տակ համախմբելու:
«Համազգայինի տեղւոյն վարչութիւնները համագործակցելով հայկական միութիւններու եւ եկեղեցական յարանուանութիւններուն հետ իրենց հիմնադրութեան օրերէն սկսեալ կը ծառայեն հայ ժողովուրդին», ըսաւ ան։
Իր խօսքի աւարտին Մ. Տէմիրճեան յայտարարեց, որ վարչութիւնը իր փափաքին համաձայն, այսուհետեւ հայ մեծ ուսուցիչ, մտաւորական ու մանկավարժ` Մուշեղ Իշխանի անունը պիտի կրէ:
Ան յաջողութիւն մաղթեց նոր հիմնուած մասնաճիւղի բոլոր ծրագիրներուն: 
Ան կոչ ուղղեց մշակութասէր եւ մտաւորական հայ անհատներուն, որ անդամագրուին այս մասնաճիւղին՝ միասնաբար լուծում գտնելով զիրենք յուզող խնդիրներուն ու մտահոգութեանց:
Մ. Տէմիրճեանի խօսքէն ետք, գնահատանքի եւ շնորհաւորական խօսք փոխանցեց Հայաստանի Հանրապետութեան արտակարգ եւ լիազօր դեսպան` Վահագն Մելիքեան:
Ան իր խօսքին մէջ շնորհաւորեց Ա.Մ.Է.-ի մէջ նոր հիմնուած միութիւնը ու յաջողութիւն եւ վերելք մաղթեց անոր:
Ան իր ու դեսպանութեան անձնակազմի պատրաստակամութիւնը յայտնեց համագործակցելու՝ ի շահ համահայկական նշանակութիւն ունեցող խնդիներու լուծման:
Աւելին` դեսպանը յայտնեց, որ դեսպանութեան տարածքը տրամադրելի է Համազգայինի կազմակերպած ձեռնարկներուն համար:
Ան կոչ ուղղեց վեր բարձրանալ անձնական նեղ շահերէն ու ծառայել համահայկական խնդիրներու լուծման:
Դեսպանի խօսքէն ետք բեմ բարձրացաւ Վարչութեան Ատենապետ Նշան Պասմաճեան ու հերթաբար ընթերցեց Քուէյթի եւ Արաբական Ծոցի Կաթողիկոսական փոխանորդ` Գերշ. Տէր Շահէ եպս. Փանոսեանի եւ Համազգայինի Սուրիոյ Շրջանային Վարչութեան շնորհաւորանքի եւ ողջոյնի խօսքերը:
Շնորհաւորական եւ սրտի խօսք փոխանցեց նաեւ Հայ Օգնութեան Միութեան Արաբական Միացեալ Էմիրութեանց մասնաճիւղի ատենապետուհի` Սալբի Աբէլեան:
Յաջողութիւն մաղթեց նաեւ գաղութիս հոգեւոր հովիւ` արժ. տէր Արամ քհնյ. Տէյիրմէնճեան:
Մուշեղ Իշխանի ծննդեան 105-ամեակին նուիրուած մշակութային երեկոյ (Կիպրոս)
Չորեքշաբթի, 22 Մայիս 2019-ին, Համազագայինի հերթական մշակութային երեկոն էր, այս անգամ նուիրուած բանաստեղծ Մուշեղ Իշխանի ծննդեան 105-ամեակին։
Բանալով երեկոն, վարչութեան ատենապետ Արթօ Դաւիթեան յայտնեց, թէ կը մօտենանք տարեշրջանի վերջաւորութեան եւ տեղեկութիւններ փոխանցեց ծրագրուած վերջին երկու ձեռնարկներուն մասին։
Մուշեղ Իշխանի կեանքին ու գործերուն մասին խօսեցաւ անոր շնորհալի աշակերտներէն Յասմիկ Լիպարիտեան-Գույումճեանը, որ բանաստեղծին հակիրճ կենսագրութիւնը ներկայացնելէ ետք թուեց անոր գործերն ու աշխատանքները, վերջաւորութեան յիշելով նաեւ բարի ու ազնիւ ուսուցիչէն՝ դասարանին մէջ պատահած դրուագներ։
Ապա արուեստագէտ, գրող եւ «Նարեկ» վարժարանի նախկին տնօրէն Վարդան Թաշճեան հանգամանօրէն անդրադարձաւ Մուշեղ Իշխանի գրական վաստակին։ 
Ան մաս առ մաս անդրադարձաւ անոր բանաստեղծական, արձակ, թատերական ու մանկավարժական հատորներուն, ինչպէս նաեւ՝ անոր հրապարակագրական յօդուածներուն, որոնք միշտ ընթերցողը առաջնորդած են դէպի հայրենասիրական ու բարեսէր մտածումներու։
Երեկոյի գրական բաժինը փակուեցաւ մի քանի բանաստեղծութիւններու ընթերցումով։
Յարութ Թահմազեան կարդաց «Մեր Տունը» քերթուածը, Նայիրի Մուրատեան՝ Ռուտեարտ Քիփլինկի «Եթէ»ն, թարգմանուած Մ․ Իշխանի կողմէ, իսկ Արթօ Դաւիթեան՝ «Հայ Լեզուն Տունն է Հայուն»ը։
Յայտագրի երկրորդ բաժինով ելոյթ ունեցաւ կիպրահայ շնորհալի երգչուհի Մարիա Մոսկոֆեան, որ իր անուշ ձայնով մեկնաբանեց «Բարի Արագիլ», «Չքնաղ Երազ», «Հեռացիր՝ Մոռացիր» եւ «Լա Պոհէմ» երգերը, արժանանալով ներկաներու ջերմ գնահատանքին։
Ինչպէս միշտ, երեկոն վերջ գտաւ բաժակ մը գինիի ջուրջ հաճելի ժամանցով ու զրոյցով։
Շողիկ Թորոսեան բացառիկ եւ տպաւորիչ դասական համերգով երաժշտական ուրոյն պահեր պարգեւեց արուեստասէրներուն (Լիբանան)
Շաբաթ, 28 Մարտ 2015-ի երեկոյեան Պէյրութի ամերիկեան համալսարանի «Էսեմպլի Հոլ» սրահին մէջ գտնուելու բախտն ու առիթը ունեցողները կրցան լիովին ըմբոշխնել, ապրիլ ու վերանալ սոփրանօ Շողիկ Թորոսեանի հետ, որ աւելի քան երկու ժամ տեւած մենահամերգին ընթացքին կրցաւ առաջին վայրկեանէն մինչեւ վերջինը գրաւել հանդիսատեսը:
Սովորական երեկոյ չէր, որովհետեւ արհեստավարժ արուեստագէտ Շողիկ Թորոսեան կրցաւ հայ դասական երգացանկի ամէնէն արժէքաւոր եւ պատգամաբեր երգերով` Կոմիտասի ստեղծագործումներով, ազգային ու մարդկային ապրումներ, զգացումներ եւ մտածումներ մարմնաւորել` շնորհիւ իր բացառիկ ձայնին ու մեկնաբանելու ուրոյն կարողութեան: 
Ամբողջ համերգին ընթացքին Շողիկ Թորոսեան նոյն ազնուութեամբ, նոյն գեղեցկութեամբ եւ նոյն վարպետութեամբ կրցաւ պահել երաժշտական բարձր մակարդակ` թափանցելով մինչեւ սրտին խորերը սրահը լեցուցած բազմութեան:
Համերգը կազմակերպած էր Համազգայինի Լիբանանի Շրջանային վարչութիւնը` Պէյրութի ամերիկեան համալսարանին հետ գործակցաբար, Յովիկ եւ Մարալ Քիւրքճեաններուն հովանաւորութեամբ` մեկնելով հետեւեալ սկզբունքէն. «Հայ մշակոյթը իր բոլոր մարզերով դարերու ընթացքին ձեւաւորուեցաւ, հարստացաւ եւ Կոմիտասի հանճարեղ մշակումներով համաշխարհային համբաւին ու գնահատանքին արժանացաւ:
1915-ի ցեղասպանութիւնը չյաջողեցաւ բնաջնջել մեր մշակոյթն ու դարաւոր հարստութիւնը:
Ապրիլին կը յաջորդէ մայիսը, եւ մենք մեր մշակոյթով, երգերով եւ երաժշտութեամբ պիտի գոյատեւենք»:
Համազգայինի «Նայիրի» երկսեռ պարախումբի ելոյթները Էղիոյի եւ Կորընթոսի մէջ (Յունաստան)
Շաբաթ 30 եւ Կիրակի 31 Յուլիս 2011-ին, Համազգայինի Յունաստանի Շրջանային Վարչութեան «Նայիրի» պարախումբը մասնակցեցաւ Էղիոյի Տիաքոֆթօ շրջանի 7-րդ, ինչպէս նայեւ Կորընթոսի Զեւղոլաթիօ շրջանի 17-րդ «Համաշխարհային Աւանդական Պարերու» փառատօներուն:
Էղիոյի քաղաքապետարանը, անցեալ տարիներու նման, այս տարի եւս, 3-րդ անգամ ըլլալով հրաւիրեց Համազգայինի պարախումբը, մեծապէս գնահատելով տղոց ու աղջկանց պարի գրեթէ արհեստավարժ մակարդակը:
Համազգայինի պարախումբը իր մասնակցութիւնը բերաւ չորս պարերով, «Քոչարի», Կապոյտ թռչուն», «Շալախօ» եւ «Բերդ», մեծ խանդավառութիւն յառաջացնելով յոյն եւ օտար ներկաներուն մօտ:
Հոս պէտք է նշել, որ սոյն փառատօնին Համազգայինի «Նայիրի» պարախումբէն զատ կը մասնակցէին նաեւ արտասահմանէն ու Յունաստանի այլ շրջաններէ հրաւիրուած աւանդական պարերու ուրիշ խումբեր:
Կորընթոսի Զեւղօլաթիօ շրջանի կազմակերպած 17-րդ փառատօնին Համազգայինի պարախումբը 5-րդ անգամ ըլլալով մասնակցութիւն բերաւ: 
Համազգայինի «Նայիրի» պարախումբի անդամները, հայկական պարերը ներկայացնելու իրենց պարտականութեան կողքին, ազատ ժամանակ ունեցան պտըտելու եւ վայելելու երկու քաղաքներու տեսարժան վայրերը եւ Կիրակի ուշ երեկոյեան ժամերուն վերադարձան Աթէնք:
«Նայիրի» պարախումբին ելոյթը Ռոտոսի մէջ
Առաջին անգամ ըլլալով՝ Ռոտոս կղզիին մէջ, Շաբաթ՝ 2 Սեպտեմբեր 2017-ի երեկոյեան, տեղի ունեցաւ Համազգայինի «Նայիրի» երկսեռ պարախումբի ելոյթը, որուն ներկայ գտնուեցան Յունաստանի Ռոտոս կղզիի քաղաքապետական, հարաւային Եգէականի մարզային իշխանութիւններու ներկայացուցիչներ, տեղական վարժարանային համակարգի ուսուցչական կազմեր եւ շատ մեծ թիւով յոյն եւ օտար զբօսաշրջիկներ ու տեղացի ժողովուրդ։
Համազգայինի «Նայիրի» պարախումբի 25 պարողներ, իրենց պարուսոյց Էտկար Եղեանի փորձառու ղեկավարութեան ու խնամքին տակ, ինչպէս նաեւ Յունաստանի Շրջանային Վարչութեան ներկայացուցիչ ընկ. Սիմոն Ասիպեանի եւ պարախումբի վարչութեան ջանքերով՝ եռօրեայ ճամբորդութիւն մը կատարեցին դէպի Ռոտոս, ներկայացնելու համար իրենց գեղեցիկ յայտագիրը։
Նարեկ Դուրեան ներկայացուց «Քոմա Նոստրա»-ն (Լիբանան)
Համազգայինի Լիբանանի շրջանային վարչութեան նախաձեռնութեամբ ու կազմակերպութեամբ ելոյթ ունեցաւ Նարեկ Դուրեան` ներկայացնելով «Քոմա Նոստրա» մենախաղը, Ուրբաթ, 14 Նոյեմբեր 2014-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ: «Քոմա Նոստրա» ներկայացումը նուիրուած է Նարեկ Դուրեանի ծննդեան 55 ամեակին:
Նարինէ Գրիգորեան Պէյրութի մէջ ներկայացուց «Թռիչք մը դէպի քաղաք» եւ «Ընտանիքս ճամպրուկի մէջ» մենաներկայացումները
Հրաւէրով «Սամիր Քասիր» հիմնադրամի «Պէյրութ Սփրինկ Ֆեսթիվըլ 2018» փառատօնի կազմակերպիչներուն, նաեւ Յովհաննէս Թումանեանի անուան պետական տիկնիկային թատրոնի աշխատանքներուն ծիրին մէջ, թատերական եւ բեմադրութեան ոլորտներու մէջ բազմաթիւ մրցանակներու, նաեւ 2013-ին վաստակաւոր դերասանի կոչումին արժանացած, Յովհաննէս Թումանեանի անուան պետական տիկնիկային թատրոնի աշխատակից, հայրենի տաղանդաւոր արուեստագէտ Նարինէ Գրիգորեան` Լիբանանի մէջ ներկայացուց «Թռիչք մը դէպի քաղաք» եւ «Ընտանիքս ճամպրուկի մէջ» մենաներկայացումները:
Հինգշաբթի, 7 Յունիս 2018-ին, երեկոյեան ժամը 9:00-ին, «Թուրնըսոլ» թատերասրահին մէջ, ներկայութեամբ մեծ թիւով հայ եւ օտար հանդիսատեսներու, Նարինէ Գրիգորեան եւ Սերկէյ Թովմասեան հանդէս եկան «Թռիչք մը դէպի քաղաք» ներկայացումով, որ վերջին շրջանին մեծ յաջողութիւններ արձանագրած է Հայաստանի եւ այլ երկիրներու մէջ, ինչպէս Թունուզ, Եգիպտոս եւ այլն:
Ելոյթի աւարտին ներկաները յոտընկայս ծափողջոյններով բարձր գնահատեցին ներկայացումը:
Ուրբաթ, 8 Յունիսին, երեկոյեան ժամը 9:00-ին, «Յակոբ Տէր Մելքոնեան» թատերասրահին մէջ, գործակցութեամբ «Սամիր Քասիր» հիմնադրամի «Պէյրութ Սփրինկ Ֆեսթիվըլ 2018» փառատօնի եւ Համազգայինի «Գասպար Իփէկեան» թատերախումբի վարչութեան, Նարինէ Գրիգորեան հանդէս եկաւ «Ընտանիքս ճամպրուկի մէջ» վաւերագրական մենաներկայացումով, որուն համար ան ստացած է Ալեքսանտր Գրիգորեանի անուան յատուկ «Արտաւազդ» մրցանակը:
Ջութակի մենահամերգ` «Բարսեղ Կանաչեան» երաժշտական քոլեճի շրջանաւարտ Նարօտ Սերուժեանի (Լիբանան)
Կազմակերպութեամբ Համազգայինի «Բարսեղ Կանաչեան» երաժշտական քոլեճին, Չորեքշաբթի, 29 Մայիս 2019-ին, երեկոյեան ժամը 8:30-ին, «Լեւոն Շանթ» մշակութային կեդրոնի «Գ. եւ Հ. Արմէնեան» սրահին մէջ տեղի ունեցաւ «Բարսեղ Կանաչեան» երաժշտական քոլեճի շրջանաւարտ եւ Երեւանի Կոմիտասի անուան պետական երաժշտանոցի ուսանող Նարօտ Սերուժեանի ջութակի մենահամերգը` դաշնակի ընկերակցութեամբ Նարէ Աղասարգիսեանի:
Համերգին իրենց մասնակցութիւնը բերին Միքայէլ Աշճեան, Հենրի Իշխանեան եւ Էլիաս Հասուանի:
Այս առիթով խօսք առաւ «Բարսեղ Կանաչեան» երաժշտական քոլեճի տնօրէն Վահրամ էմմիեան, որ հաստատեց, թէ «արուեստը, եւ մասնաւորաբար երաժշտութիւնը այնպիսի մարզ մըն է, ուր ուսումը կ’աւարտի միայն արուեստագէտի կեանքին աւարտով»:
Ան դիտել տուաւ, որ «Բարսեղ Կանաչեան» երաժշտական քոլեճին եւ Երեւանի Կոմիտասի անուան պետական երաժշտանոցին միջեւ կնքուած համաձայնութեան հիմամբ, աշակերտ մը Համազգայինի քոլեճը աւարտելէ ետք կրնայ ուղղակի կերպով կամ հեռակայ կարգով իր ուսումը շարունակել Երեւանի Կոմիտասի անուան պետական երաժշտանոցին մէջ:
Վ. Էմմիեան ըսաւ, թէ «երաժշտութեան ծառան ուսման կողքին ինքզինք կը զարգացնէ նաեւ բեմ բարձրանալով, անոր համար պատրաստուելու տքնաջան աշխատանքով:
Բեմ բարձրանալը պատասխանատուութիւն է եւ լուրջ աշխատանք ու պատրաստութիւն կ’ենթադրէ:
Այդ աշխատանքը աւելի օգտակար եւ արդիւնաւէտ կը դառնայ, երբ կը կատարուի փորձառու ուսուցիչի մը հսկողութեան տակ»:
Անդրադառնալով Նարօտ Սերուժեանի անդրանիկ մենահամերգին` Վ. Էմմիեան յայտնեց, որ «Բ. Կանաչեան» քոլեճը է եւ պիտի մնայ իր աշակերտներուն ու շրջանաւարտներուն հարազատ տունը:
Հայրենի գեղանկարիչ Քարլոս Սայադեանի գործերու ցուցահանդէսի բացում (Լիբանան)
Չորեքշաբթի, 15 Փետրուար 2017-ին, երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ հայրենի գեղանկարիչ Քարլոս Սայադեանի քսանութ գործերէ բաղկացած ցուցահանդէսին բացումը:
Ձեռնարկին ներկայ էր Լիբանանի հայոց թեմի առաջնորդ Շահէ եպս. Փանոսեան, Լիբանանի մէջ Հայաստանի արտակարգ եւ լիազօր դեսպան Սամուէլ Մկրտչեան, Հոլանտայի դեսպանը, ինչպէս նաեւ արուեստասէրներու բազմութիւն մը:
Բացման խօսքը կատարեց Համազգայինի «Վահէ Սէթեան» հրատարակչատան տնօրէն Յակոբ Հաւաթեան:
Ան ողջունելէ ետք ներկաները ըսաւ, թէ 2013-ին առաջին անգամ առիթը ունեցած է հայրենիքի մէջ ծանօթանալու գեղանկարիչ Քարլոս Սայադեանին, որուն արուեստի աշխարհին ծանօթանալով, նաեւ ծանօթացած է Սայադեանի` խոհուն մտաւորականի եւ մեծ հայրենասէրի տիպարին:
2014-ին լիբանանահայութիւնը առաջին անգամ ըլլալով առիթը ունեցած է հանդիպելու արուեստագէտին հետ եւ մօտէն առնչուելու հայաշխարհի հրաշալիքները կազմող եւ յատկապէս մեր բռնագրաւեալ հողերուն մշակութային ժառանգութիւնը ներկայացնող արուեստի գոհարներուն: 
Հաւաթեան յայտնեց, թէ Համազգայինի ընտանիքին համար մեծ ուրախութիւն է այսօր դարձեալ հիւրընկալել Սայադեանը «Լիւսի Թիւթիւնճեան» ցուցասրահին մէջ:
Ան աւելցուց, որ նկատի ունենալով, որ լիբանանեան մշակոյթը խոր կապեր ունի ֆրանսականին հետ, արուեստագէտը որոշեց այս անգամ ֆրանսական երեւոյթն ու նկարչական ոճը հանդիսացող փասթելով հանդէս գալ հանրութեան դիմաց:
Ան ըսաւ, թէ արուեստագէտը կը հաստատէ, որ գեղեցկութիւնն ու նրբագեղութիւնը կը փորձէ իր ստեղծագործութիւններով երեւան բերել` հաւատալով, որ իւրաքանչիւր արուեստի գործ կ՛ունենայ իր պատգամը եւ արուեստագէտը այդ ճամբով կը փորձէ իր միտքն ու հոգին բացատրել:
Հայրենի արուեստագէտ Ռուբէն Բաբայեանի վարպետաց դասը Համազգայինի «Արեգ» թատերական դպրոցին մէջ
Շաբաթ, 25 մարտ 2017-ին Համազգայինի թատերական դպրոց այցելեց Հայաստանի Հանրապետութեան արուեստի վաստակաւոր գործիչ, բեմադրիչ` Ռուբէն Բաբայեան, որ հրաւիրուած էր Համազգայնի «Գ. Իփէկեան» թատերախումբի վարչութեան կողմէ` Թատրոնի միջազգային օրուան առիթով:
Ռուբէն Բաբայեանի կ՛ուղեկցէին «Գ. Իփէկեան»-ի վարչութեան ատենապետ Մարտիկ Տեմիրճեան եւ Համազգայինի Շրջանային վարչութեան անդամ Վարդան Ազնաւորեան:
«Արեգ»-ի գեղարուեստական ղեկավար Ռոպերթ Առաքելեան հակիրճ գիծերու մէջ ներկայացուց հայրենի արուեստագէտը, ապա Ռուբէն Բաբայեան վարպետաց դաս անցուց «Արեգ»-ի աշակերտներուն հետ:
«Մարդը աւելի հզօր է, քան պետութիւնը, որովհետեւ Աստուած ստեղծած է մարդը, իսկ մարդը` պետութիւնը, հետեւաբար ձեր հնարաւորութիւնները անսահման ըլլալով` պետութիւններէ եւ կայսրութիւններէ աւելի ուժեղ էք…»,- ըսաւ ան:
Հայրենի երգչուհի Նունէ Եսայեանի պէյրութեան ելոյթը` «Կանք, պիտի լինենք ու դեռ շատանանք» համերգաշարի ծիրին մէջ
«Ազդակ».- Կազմակերպութեամբ Համազգայինի Լիբանանի Շրջանային վարչութեան, Ուրբաթ, 8 Յունուար 2016-ի երեկոյեան ժամը 8:00-ին «Յակոբ Տէր Մելքոնեան» թատերասրահին մէջ հոծ բազմութեան դիմաց ելոյթ ունեցաւ հայրենի սիրուած երգչուհի Նունէ Եսայեան, որ Հայոց ցեղասպանութեան 100-ամեակին նուիրուած իր «Կանք, պիտի լինենք ու դեռ շատանանք» խորագիրը կրող համերգաշարի շրջագայութեան ծիրին մէջ այցելած էր Լիբանան, ուր չէր եկած աւելի քան 10 տարիէ ի վեր:
Յայտագիրը կը ներկայացնէր մեր 100 տարուան պատմութիւնը: Սկսեալ Կոմիտասէն, Սայաթ Նովայէն, մինչեւ Հայոց ցեղասպանութիւն, ապա հայ ժողովուրդի վերելքը, որմէ ետք Ղարաբաղի պատերազմը` հասնելով մինչեւ մեր օրերը:
Առ այդ, Նունէ Եսայեան իրերայաջորդ կերպով մեկնաբանեց Կոմիտասի «Հով առէք», «Լորիկ», «Հոյ նազան», «Խնկի ծառ» երգերը, ապա Սայաթ Նովայի «Թամամ աշխարհ», «Քամանչա», «Պրոյի», «Ինչ քոնիմ հէքիմն» ստեղծագործութիւնները, որմէ ետք ժողովրդական եւ հայրենասիրական երգերու փունջ մը, ինչպէս` «Ատանայի ողբը», «Զարթի՛ր լաօ», «Տէլէ եաման», «Ագուլիսցի քաջ պատանի», «Գնդակ որոտաց», «Արդեօք ովքեր են», «Մարաթուկ», «Վայ Նարէ», նաեւ «Կիլիկիա», «Մարտիկի երգը», Գուսան Հայկազունէն «Հպարտ գնացէք», Ստեփան Լուսիկեանէն «Ազատ Հայաստան», Մանէ Յակոբեանէն «Հայ»-ը, Վաչէ Աւէեանէն «Հայ ենք մենք», «Փառք որ կանք, պիտի լինենք, ու շատանանք», եւ եզրափակեց «Մեր հայրենիք» քայլերգով:
Բեմին վրայ զետեղուած էր պաստառ մը, որուն վրայ կը ցուցադրուէին իւրաքանչիւր երգի հետ առնչուող տեսարաններ եւ խօսքեր:
Յայտագիրին իր մասնակցութիւնը բերաւ Համազգայինի «Գայեանէ» պարախումբը, որ ընկերակցեցաւ Նունէ Եսայեանի կարգ մը երգերուն: 
Ուշագրաւ է, որ Նունէ Եսայեան ուր որ այցելած է, իր ելոյթներուն մէջ ներգրաւած է այդ գաղութի խումբերը, ինչ որ կը խորհրդանշէ Հայաստան – սփիւռք կապը եւ միասնակամութիւնը, ինչպէս ինք հաստատեց:
Հաղորդագրութիւն (Աւստրալիա)
Համազգայինի շրջանիս 21-րդ շրջանային ժողովը աւարտելէ ետք իր աշխատանքները 02 նոյեմբեր 2019-ին, ընտրեց Շրջանային Վարչութեան նոր կազմ, որ կը բաղկանայ հետեւեալ ընկեր/ընկերուհիներէն՝ Ատենապետ Սեդա Յովակիմեան, Ատենադպիր Մոսիկ Ինճէճիկեան, Գանձապահ Ռաֆֆի Շիշոյեան, Խորհրդական Վահիկ Յարութիւնեան, Խորհրդական Սիլվա Նազարեան։
Համազգային Հայ Կրթական եւ Մշակութային Միութեան Աւստրալիոյ նորընտիր Շրջանային Վարչութիւնը իր կազմութենէն անմիջապէս ետք, ունեցաւ ծանօթացման ու կարծիքներու փոխանակման շարք մը պաշտօնական հանդիպումներ` Աւստրալիոյ ՀՅԴ Կեդրոնական Կոմիտէին, Թեմիս հոգեւոր առաջնորդին, եւ Միութեանս մասնաճիւղերու վարչութեանց հետ։
Սոյն հանդիպումներու աւարտին, Շրջանային Վարչութիւնը ունեցաւ լիագումար նիստ որդեգրելու համար իր երկամեայ ծրագիրները հիմնուելով Համազգայինի 21-րդ Շրջանային Ժողովի որոշումներուն վրայ, զորս կարելի է ամփոփել հետեւեալ կէտերուն մէջ՝
Սոյն առթիւ, Շրջանային Վարչութիւնը կը շնորհաւորէ իր անդամներուն եւ համակիրներուն Ամանորի եւ Սուրբ Ծննդեան զոյգ տօները։
ՀԱՄԱԶԳԱՅԻՆԻ ԱՒՍՏՐԱԼԻՈՅ ՇՐՋԱՆԱՅԻՆ ՎԱՐՉՈՒԹԻՒՆ
Յունաստանի Համազգայինի «Տիգրան Երկաթ» մասնաճիւղի հիմնում Ռոտոս կղզիին մէջ
«Ազատ Օր».- Յունաստանի Համազգային Հայ Կրթական եւ Մշակութային Միութեան Շրջանային Վարչութիւնը՝ Յունաստանի Հայ Դատի Յանձնախումբի երկար ամիսներու ծրագրային ու կազմակերպական հետեւողական աշխատանքին շնորհիւ, թրքամերձ Ռոտոս կղզիին մէջ հիմնեց մասնաճիւղ մը, տեղացի խումբ մը հայերու խանդավառ մասնակցութեամբ։
Ի դէպ, Հայ Դատի Յանձնախումբը անցնող ամիսներու ընթացքին, եւ Հայոց Ցեղասպանութեան Հարիւրամեակի ելոյթներու ծիրէն ներս, կազմակերպեց զուտ քաղաքական բովանդակութեամբ հրապարակային հանդիսութիւն մը, երեք տարբեր դպրոցներու մէջ Ցեղասպանութեան ու Հայ Դատի բովանդակութեամբ դասախօսաշարք մը, ինչպէս նաեւ Հայոց Եղեռնագործութեան նիւթով ժապաւէնի մը ցուցադրութիւնը, մեծ հետաքրքրութիւն ստեղծելով կղզիի քաղաքապետական, հաղորդակցական, մտաւորական եւ համալսարանական շրջանակներէն ներս։
Հրապարակային ու տեղական մակարդակի նախապատրաստական այս աշխատանքներու լոյսին տակ, անցնող շաբթուան ընթացքին, տեղւոյն «Սեմիրամիս» պանդոկին մէջ, Դեկտեմբեր 12ին առաջին քայլ մը նետուեցաւ՝ ամիսներէ ի վեր խօսակցութեանց ու ծրագրումի նիւթ դարձած կղզիին մէջ հայկական մշակութային շարժում, ի հարկին, միութիւն մը, համազգայնական կազմակերպական կառոյց մը հիմնելու հեռանկարով։
Տեղւոյն վրայ, առաջին առիթով Շըրջանային Վարչութեան վաւերացումով կազմուեցաւ առժամեայ առաջին վարչութիւն մը՝ իր դիւանով, որուն գլխաւոր պարտականութիւնը պիտի ըլլայ մինչեւ Փետրուար 2016 կազմակերպել հիմնադիր ժողով եւ առաջացնել ընտրովի առաջին վարչութիւնը։
Մասնաճիւղի հիմնադրութեան օրը ներկաներուն ցուցադրուեցաւ՝ այս ամրան ընթացքին Սիրոս կղզիին մէջ Արցախէն հիւրընկալուած տղոց մէկ ելոյթին վիտէոն, որ յուզում ու խանդավառութիւն ստեղծեց ներկաներուն մօտ։
Նշանակովի առաջին վարչութիւնը կը բաղկանայ հետեւեալ ընկեր-ընկերուհիներէ.-
Քէօսէեան Խարա. - Նախագահ
Վասիլիու - Պարտիզպանեան Վասիլիս. - Քարտուղար
Տեմէլիս - Յարութիւնեան Մայք - Գանձապահ
Մանուկեան Լարիսա - Խորհրդական
Մանուկեան Սթամաթիս - Խորհրդական
Քէլէնճեան Խրիսթոս-Հրանդ. - Խորհրդական (Զիու-զիցուի համաշխարհային ախոյեան)
Համազգայինի Ատիկէի նոր վարչութեան ընտրութիւն եւ Գաթայի կտրում (Յունաստան)
Երկար ժամանակ կազմալոյծ վիճակի շրջան մը ապրելէ ետք, Նոյեմբեր 2014ի 19րդ Ներկայացուցչական Ժողովէն ընտրուած Համազգայինի նորընտիր Շրջանային Վարչութեան ճիգերով վերակազմուեցաւ ու վերակազմակերպուեցաւ Ատիկէի՝ անցեալի «Յովհաննէս Շիրազ» - «Գէորգ Կառվարենց» մասնաճիւղը:
Իսկապէս խանդավառ ու ընկերական մթնոլորտի մէջ տեղի ունեցած հաւաքոյթ-ժողով-ընտրութեան մասնակցեցան քառասուն երկսեռ համազգայնականներ, ջախջախիչ մեծամասնութեամբ երիտասարդներ, որոնք մշակութային մեր միութեան շուրջ համախմբուելով վճռած են քաղաքակրթութեան ու արուեստի բովով ծառայել յունահայ գաղութին եւ ընդհանրապէս մշակոյթի ճամբով հայ ժողովուրդին, ի տես մանաւանդ Հայոց Ցեղասպանութեան 100ամեայ տարելիցի վճռական տարեթիւի լոյսին տակ:
Համազգայինի Պրազիլի նորընտիր վարչութեան այցելութիւնը Թեմի Առաջնորդ Տէր Նարեկ Եպիսկոպոս Պէրպէրեանին
Համազգայինի Պրազիլի նորընտիր վարչութիւնը 4 Օգոստոս 2019-ին ստացաւ Թեմի Առաջնորդ Տէր Նարեկ Եպիսկոպոս Պէրպէրեանի օրհնութիւնը։
Սրբազան Հայրը հակիրճ ձեւով խօսեցաւ Համազգայինի հիմնադրութեան Եւ առաքելութեան մասին, յիշեցուց նաեւ դժուարութիւններն ու մարտահրաւէրները, զորս կը դիմագրաւէ Համազգայինը Սփիւռքի մէջ, մասնաւորաբար՝ Սան Փաուլոյի նման հին գաղութի եւ մեծ քաղաքներու մէջ։
Ան իր բարեմաղթանքները փոխանցեց վարչութեան եւ պատրաստակամութիւնը յայտնեց պէտք եղած աջակցութեան՝ միշտ Հայ կեդրոնի դռները բաց պահելով Համազգայինի առջև։
Վանգուվըրի մէջ հիմը դրուած է Համազգայինի նոր մասնաճիւղի
Համազգայինի Գանատայի Շրջանային վարչութիւնը կը հաղորդէ, որ անցնող Դեկտեմբեր ամսուան ընթացքին Համազգայինի Գանատայի ընտանիքը համալրուած է չորրորդ մասնաճիւղով մը:
Վանգուվըր հաստատուած համազգայնականներ միասնաբար հիմը դրած են տեղւոյն «Վարագ» մասնաճիւղին եւ ընտրած եօթնանդամ վարչութիւն մը, որ կը ծրագրէ մշակութային աշխոյժ գործունէութիւն ծաւալել Վանգուվըրի հայ գաղութին մէջ:
Նշենք, որ Գանատայի մէջ Համազգայինի մասնաճիւղեր արդէն տարիներէ ի վեր կը գործեն Մոնթրէալի, Թորոնթոյի եւ Գէմպրիճի մէջ։
Բողբոջ (վարդագոյն) դասարանի նոր դասագիրքի ներկայացում (Լիբանան)
Չորեքշաբթի, 5 Յունիս 2019-ին, երեկոյեան ժամը 5։00-ին, «Լիւսի Թիւթիւնճեան» ցուցասրահին մէջ տեղի ունեցաւ բողբոջ դասարանի նոր դասագիրքի ընդհանուր ծրարի ներկայացման հանդիպում։
Հանդիպումին ներկայ էին լիբանանահայ վարժարաններու տնօրէններ, մանկապարտիզպանուհիներ եւ ուսուցիչները։
Պատրաստող խումբը մանրամասնօրէն ներկայացուց ընդհանուր աշխատանքը։
Աւարտին իւրաքանչիւր վարժարանի տրամադրուեցաւ ծրարէն օրինակ մը։
Արցախեան ժամանակակից հրատարակութիւններու ներկայացում (Լիբանան)
Կազմակերպութեամբ Համազգայինի «Վահէ Սէթեան» հրատարակչատան տնօրէնութեան, Երեքշաբթի, 11 Յունիս 2019-ին, երեկոյեան ժամը 7:30-ին, Մարաշի հայրենակցական միութեան «Գերմանիկ» սրահին մէջ տեղի ունեցաւ արցախեան ժամանակակից հրատարակութիւններու ներկայացում:
Բացման խօսքով հանդէս եկաւ Համազգայինի «Վահէ Սէթեան» հրատարակչատան տնօրէն Յակոբ Հաւաթեան:
Ան ներկաներուն յիշեցուց, թէ Արցախէն Լիբանան եկած է արուեստագէտներու պատուիրակութիւն մը, որ զանազան առիթներով ու ձեռնարկներու միջոցով շփում պիտի ունենայ լիբանանահայ գաղութին հետ:
Ան անդրադարձաւ Համազգայինի Հայաստան հաստատումի պատմութեան, ինչպէս նաեւ 2 տարիներ առաջ Արցախի մէջ Համազգայինի գրասենեակի բացումին ու գործունէութեան` Լիբանան-Արցախ համագործակցութեան ու արուեստագէտներու փոխադարձ այցելութեան:
Իր խօսքի աւարտին Յ. Հաւաթեան ներկայացուց Արցախէն եկած խումբի անդամները` Համազգայինի Արցախի գրասենեակի տնօրէն, գրականութեան ու մշակոյթի մասնագէտ եւ գիրքերու հեղինակ Հերմինէ Աւագեան, գեղանկարիչ եւ արուեստագէտ Լիանա Քոչարեան, արցախեան ձեռարուեստի մասնագէտ Սաթենիկ Այելեան, «Արցախ Կարպետ» ընկերութեան տնօրէն Սեւակ Խաչատրեան, ինչպէս նաեւ՝ երիտասարդ երգիչ Արթուր Խաչենց:
Ամանորի Եւ Սուրբ Ծննդեան Համերգ (Լիբանան)
Հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի եւ կազմակերպութեամբ Համազգայինի Գեղարուեստի դպրոցներու խնամակալութեան, Համազգայինի «Բ. Կանաչեան» երաժշտական քոլեճի սենեկային համոյթն ու Ազգային առաջնորդարանի «Աւետաբեր» երգչախումբը ներկայացուցին իւրայատուկ համերգ մը` Ամանորի եւ Սուրբ Ծննդեան առիթով:
Ուրբաթ, 26 Դեկտեմբեր 2014-ի երեկոյեան ժամը 7:30-ին Նորաշէնի Սրբոց Վարդանանց եկեղեցւոյ մէջ տեղի ունեցած համերգին բացումը կատարեց եւ տնօրէնութեան խօսքը փոխանցեց Համազգայինի Գեղարուեստի դպրոցներու տնօրէն Կարպիս Գապասագալեան, որ խնամակալութեան անունով երախտագիտութիւն եւ շնորհակալութիւն յայտնեց Լիբանանի հայոց թեմի առաջնորդին, որ ընդառաջելով իրենց առաջարկին համերգը իրականութիւն դարձուցած է:
Ան դիտել տուաւ, որ աննախընթաց նախաձեռնութիւն եղող այս միացեալ համերգը մեզ կը կամրջէ Ամանորի եւ Ս. Ծնունդի տօներուն` հոգեպէս լիցքաւորուելու եւ ցնծութեամբ դիմաւորելու Նոր տարին:
Կաղանդի տօնակատարութիւն (Լիբանան)
Կազմակեպութեամբ Համազգայինի Շրջանային Վարչութեան, հայերէն լեզուի եւ մշակոյթի դասընթացքներու ծիրէն ներս, Շաբաթ 22 Դեկտեմբեր 2012-ին Համազգայինի Նորսիկեան մանկապարտէզէն ներս տեղի ունեցաւ Կաղանդի տօնակատարութիւն։
20 աշակերտներ Կաղանդ Պապուկին հետ ուրախ եւ հայկական մթնոլորտով երգեցին, պարեցին, խաղացին եւ նուէրներ ստացան։
Մեր ուշացած, բայց մի՛շտ նոր՝ Ամանորի աւանդական խրախճանքը (Գանատա)
Համազգայինի «Սանահին» մասնաճիւղի աւանդական դարձած Ամանորի խրախճանքը այս տարի տեղի ունեցաւ Յունուարի 20-ին, Յունուար 12-13-ի ահաւոր ձիւնամրրիկին պատճառով:
Մօտաորապէս 250-ի հասնող ներկաներով սեղաններու շուրջ հաւաքուած էին Համազգայինի մեծ ընտանիքին անդամները, անոր հովանիին տակ գործող ճիւղերը. «Անի պարախումբ»-ը, «Պետրոս Ադամեան» թատերախումբը, «Քնար» երգչախումբն ու «Գրատարած-Գրադարան»-ի վարիչ անդամները, «Փոքրերու պատմութեան ժամ»-ը, «Սուրճ, թէյ եւ կարծիքներ»ու եւ «Սանահին ֆիլմի ակումբ»-ները, «Նանոր» մանկապատանեկան երգչախումբը, շրջանային եւ տեղական վարչութեան անդամներն ու Համազգայինի հաւատաւոր բարեկամները:
Թամար Շահինեան-Փօլատեանի բացման խօսքէն ետք, ընթրիքի մատակարարման հետ սկսաւ նաեւ զիրար շնորհաւորելու, սեղանէ սեղան այցելութիւններ տալու զուարթ պահը:
«Նանոր» մանկապատենական երգչախումբը իր առաջին քայլերը համերգով մը պսակելէ ետք, մեզի հրամցուց Ամանորին եւ կաղանդ պապուկին նուիրուած երգեր` Լուսին Ժամկոչեանի ղեկավարութեամբ, իսկ ասմունքով ելոյթ ունեցան Նանոր Սնապեանը, Անահիտ Պալեանը, Գարեգին Կիւրիւնլեանն ու Ղազար Գալայճեանը, իսկ Լորա Պէրպէրեանը՝ իր առինքնող ձայնով հմայեց բոլորը:
Ընթրիքէն ետք, զուարճախօսութիւններով եւ խաղերով ստեղծուեցաւ այն տաքուկ ու հաղորդական մթնոլորտը, որ յատուկ է մեր աւանդական Ամանորի խրախճանքներուն:
Ընկհ. Թամարը, չուշացաւ յատուկ շնորհակալական խօսքերով գնահատելու բոլոր նուիրատուները:
Վիճակահանութենէն առաջ, խօսք առաւ ընկհ. Շահինեանը պարգեւատրելու համար երկար տարիներու ընթացքին անձնուիրաբար գործող ընկերուհին՝ Ռիթա Շամլեանը, որ ներկայ էր իր ամուսնոյն եւ զաւակներուն հետ: 
Բոլորիս համար պահը յուզիչ էր:
Վերջապէս կը պարգեւատրուէր արժանաւոր մը, բոլորէն սիրուած ու յարգուած մեր Ռիթան:
«Յաճախ, երբ կ'ուզենք պարգեւատրել Համազգայինին անսակարկ նուիրեալ մը, շնորհակալ ըլլալ՝ յարատեւօրէն մեր կողքին կանգնելուն համար,- կը նշէր վարչութեան ատենապետուհին՝ ընկհ. Թամարը,- «կը սկսինք հետազօտութեան մը, տեսակ մը՝ մարդորսութեան: Համազգայնական մարդու արժանիքներու շարան մը կապած ենք, օդին մէջ՝ տեղ մը, եւ այդ ցուցակով կողմնորոշուելով փորձած ենք մեր մէջէն ճի՛շդ Մարդը գտնել, մեր Համազգայնականի սրտի խօսքը ըսել, գնահատել մեզի այդպէս առատօրէն իր բաշխածը...:
ան իրա՛ւ Համազգայնականի տիպարն իսկ է:
Եւ որպէսզի մեր նորագոյն անդամները լաւ ճանչնան զինքն ու իր վաստակը, կը ներկայացնեմ իր հակիրճ կենսագրկանէն մասեր:»
Լիբանան
Մասնագիտութիւն՝ երաժշտութիւն
Մոնրէալ 
UQAM – երաժշտանոցէն ձեռք կը բերէ տեղական վկայական, որպէս դաշնակահարուհի:
Ընկերային սպասարկութիւններ
Լիբանան
Ընկհ. Ռիթան այս բոլորը յաջողած է իրականացնել շնորհիւ՝ իր ամուսնոյն քաջալերանքին, որ նեցուկ կանգնած է նախ՝ ընկհ. Ռիթայի ուսման կատարելագործման եւ միասին յաջողած են ջամբել իրենց չորս զաւակներուն թէ՛ ազգային ոգի եւ թէ պարտականութեան գիտակցութիւն, տուած են ընտանեկան ջերմութիւն եւ իրենց փորձառութեամբ ու կեանքին հանդէպ դրսեւորած իտէալներով դաստիարակած են զանոնք, եւ դարձած են բոլորի՛ս համար, հայու օրինակելի տիպարներ:
Ընկերուհի՛ Ռիթա, Համազգայինը հպարտ է ձեզմով, եւ կը մաղթէ, որ ձե՛ր օրինակը, ձե՛ր տեսակը ըլլայ վարակիչ՝ բոլոր սերունդներուն համար:
Ձեր վարձքը՝ կատար:
Վարդի Դանիէլեան
Մոնրէալ, Փետրուար 18, 2018
New Year’s Ball (Valance)
Ուրբաթ, 31 Դեկտեմբերի երեկոյեան տեղի ունեցաւ Համազգայինի Վալանսի Մեկուսի Մասնաճիւղի ամանորեան պարանցիկ երեկոն։
Ճոխ ու խանդավառ մթնոլորտի մէջ, 300 ներկաներ դիմաւորեցին Նոր Տարին։
Այդ օրուան վիճակահանութեան հասոյթը յատկացուեցաւ քոյր միութիւններէն ՀՄԸՄ-ի ոտնագնդակի խումբին։
ԼՈՅՍ ՏԵՍԱՒ
Մարսիլիոյ ՓԱՐԱՆԹԷԶ ՀՐԱՏԱՐԱԿՉՈՒԹԻՒՆԸ, ՍՓԻՒՌՔԵԱՆ ՀԱՒԱՔԱԾՈՆԵՐ շարքին մէջ, ֆրանսերէնով լոյս ընծայած է Զապէլ Եսայեանի ՀՈԳԻՍ ԱՔՍՈՐԵԱԼ (Mon âme en exil) գիրքը, թարգմանութեամբ Անահիտ Տրէզեանի եւ Ալիս Տէր Վարդանեանի:
Ներածական գրած է Գրիգոր Պլըտեան:
Գին՝ 14 եւրօ
Լուրեր՝ Համազգայինի Փարիզի մասնաճիւղէն
Շաբաթ, 3 Ապրիլ 2021-ին, Զատկուան տօնին առթիւ, Համազգայինի Փարիզի մասնաճիւղը կազմակերպեց «Հաւկիթ կը ներկեմ»՝ փոքրերու առցանց աշխատանոցը, որուն մասնակցեցան աւելի քան տասնեակ մը ծնողներ իրենց երեխաներուն ընկերակցութեամբ:
Մայիս 2021-ին, մասնաճիւղը նախաձեռնեց մանուկներու համար Այբուբենի գունաւոր որմազդի պատրաստութեան եւ զայն ուղարկեց հայկական դպրոցներուն եւ մշակութային հաստատութիւներուն:
Որմազդը պատրաստեց Թալին Պալըքճեան Բեշտիմաճեան:
Հաղորդագրութիւն (Լիբանան)
Երկուշաբթի, 15 Սեպտեմբեր 2014-ին, երեկոյեան ժամը 5:00-ին, Համազգայինի Լիբանանի նորընտիր Շրջանային վարչութիւնը ներկայացնող պատուիրակութիւն մը իր առաջին պաշտօնական այցելութիւնը տուաւ ՆՍՕՏՏ Արամ Ա. կաթողիկոսին:
Հանդիպումը տեղի ունեցաւ Պիքֆայայի վանքին մէջ:
Շրջանային վարչութեան ատենապետ դոկտ. Սեպուհ Այնթէպլեան ներկայացուց ընդհանրապէս հետագայի ծրագիրները` շեշտը դնելով երիտասարդութիւնը ներգրաւելու կարեւորութեան վրայ:
Ան նաեւ ուրախութեամբ յիշեց, որ իրենց փափաքն է, որ Պոլիսէն ժամանող «Վարդանանց» երգչախումբի ելոյթները հովանաւորէ վեհափառ հայրապետը:
Վեհափառ հայրապետը իր կարգին շեշտելէ ետք գաղութահայ կեանքին մէջ Համազգայինի ունեցած ազգանպաստ առաքելութեան վրայ, մաղթեց, որ նոր աշխատանքային գործելաձեւեր որդեգրուին` առաւելագոյն չափով նորահաս սերունդին ներկայութիւնը ապահովելու համար:
Իր խօսքի աւարտին վեհափառ հայրապետը իր օրհնութիւնը տուաւ եւ յաջողութիւն մաղթեց Համազգայինի Շրջանային վարչութեան:
Համազգայինի Լիբանանի Շրջանային Վարչութիւն
ՀԱՄԱԶԳԱՅԻՆԻ 9-ՐԴ ՊԱՏԳԱՄԱՒՈՐԱԿԱՆ ԺՈՂՈՎԻ ՄԵԿՆԱՐԿ (Հայաստան)
25 Մայիս 2022-ին, Երեւանի մէջ սկսաւ Համազգային Հայ Կրթական եւ Մշակութային միութեան 9-րդ պատգամաւորական ժողովը:
Ժողովին մեկնարկը կատարուեցաւ «Եռաբլուր» զինուորական պանթէոն այցելութեամբ, ուր յարգանքի տուրք մատուցուեցաւ Արցախեան 44-օրեայ պատերազմին անմահացած հերոսներու յիշատակին եւ ժողովականներուն ուղղուած խօսքով հանդէս եկաւ Համազգայինի Կեդրոնական վարչութեան ատենապետ Մկրտիչ Մկրտիչեանը։
65 պատգամաւորներ եւ աշխարհի 15 երկիրներէ հրաւիրեալներ կը մասնակցին Համազգայինի 9-րդ պատգամաւորական ժողովին, որուն ընթացքին համազգայինի տարբեր կառոյցներու կողմէ կը զեկուցուի վերջին չորս տարիներու գործունէութիւնը, կը ճշդուին հետագայ աշխատանքները, եւ կ'ընտրուի նոր Կեդրոնական վարչութիւն։
Ժողովը կ'ընթանայ 25-էն 27 Մայիս:
Համազգայինի «Բարսեղ Կանաչեան» Երաժշտական Քոլեճի Եռեակը հմայեց օտար հանդիսատեսը (Լիբանան)
«Ազդակ» օրաթերթ.- Կազմակերպութեամբ Լիբանանեւգերմանական մշակութային կեդրոնին (Kulturzentrum) եւ գործակցութեամբ Համազգայինի գեղարուեստի դպրոցներուն, Չորեքշաբթի, 27 Մարտ 2019-ին, երեկոյեան ժամը 8:00-ին, Ճիւնիի Լիբանանեւգերմանական դպրոցի սրահին մէջ տեղի ունեցաւ բարձրորակ համերգ մը` կատարողութեամբ Համազգայինի «Բարսեղ Կանաչեան» երաժշտական քոլեճի Եռեակին, Սիրվարդ Պոյաճեան-Սապունճեան` դաշնակ, Յովհաննէս Գարախանեան` ջութակ, Նայիրի Ղազարեան` թաւջութակ:
Կազմակերպիչ կողմին անունով Սամեր Սաատէ բարի գալուստ մաղթեց ներկաներուն եւ շնորհակալութիւն յայտնեց Համազգայինի գեղարուեստի դպրոցներուն գործակցութեան համար, ինչպէս նաեւ Եռեակի անդամներուն:
Երեկոյին ընթացքին հնչեցին Պեթհովենի «Թրիօ թիւ 3»-ը, Լալոյի «Թրիօ թիւ 1, օփիւս 7»-ը եւ Խաչատուրեանի «Վալս», «Օրօր» եւ «Ռոմանս» կտորները, որոնք մեծապէս գնահատուեցան ներկաներուն կողմէ:
Սրահը լեցուցած լիբանանցի, հայ թէ օտար հիւրերը իրենց երկարատեւ ծափերով արտայայտեցին իրենց հիացումը` ի տես գեղեցիկ եւ բարձրորակ կատարումներուն:
Նշենք, որ գնահատելով Եռեակին աշխատանքներն ու գործունէութիւնը, «Պանք օֆ Պէյրութ» դրամատունը ստանձնեց ձեռնարկի հովանաւորութիւնը:
Նորայր Տատուրեան ներկայացուց Միջնադարեան տաղասացութիւնը (ԱՄՆ)
Կազմակերպութեամբ Համազգայինի Գրական միաւորին, Հինգշաբթի 27 Հոկտեմբեր 2019-ին, երեկոյեան ժամը 7-ին, տեղի ունեցաւ հայ միջնադարեան տաղասացութեան նուիրուած երեկոյ մը, որուն զեկուցաբերն էր Նորայր Տատուրեան:
Ձեռնարկին բացման խօսքը արտասանեց Ծովինար Մելքոնեան, որ սեղմ բառերով ներկայացուց օրուան բանախօսը, իբրեւ բանասէր, կրթական գործիչ, դաստիարակ, տնօրէն եւ գրքամոլ:
«Նորայր Տատուրեանը յատուկ սէր եւ հետաքրքրութիւն ունի հայկական միջնադարեան գրականութեան հանդէպ:
Այդ սէրն է, որ զինք այսօր մղած է մեզի հետ բաժնեկցելու ընտիր տաղեր եւ այլ ստեղծագործութիւններ ու մօտաւորապէս մէկ ժամ զրուցել այդ շրջանի երեւելի կամ անյայտ մնացած դէմքերու եւ ընդհանրապէս դարաշրջանի տիրող ոգիին մասին:
Նորայր Տատուրեանի անունը ծանօթ է մամուլի էջերէն, ուր ան շարունակական կերպով կը հրատարակէ հայերէն բառերու մասին ստուգաբանական յօդուածներ, ոլորապտոյտ մը կատարելով հայերէն բառարաններու մէջ, բայց մանաւանդ դիպուկ մէջբերումներ ընելով հայ գրականութեան անդաստանէն», ըսաւ ան:
Իր տեսակին մէջ անկոխ ուղիի վերածուած միջնադարեան տաղասացութեան բնագաւառը հանդիսատեսին ներկայացուեցաւ գեղեցիկ մէջբերումներով, պատումներով եւ «Power Point»ի միջոցաւ։
Պաստառին վրայ երեւցան միջնադարեան տաղերգուներու ստեղծագործութիւններէն բանաստեղծութիւններ, երգեր, արուեստի գործեր, վայելքի անմոռանալի պահեր շնորհելով բոլոր ներկաներուն:
Այսպէս, հանդիսատեսը նորանոր գրական հորիզոններ յայտնաբերելով ծանօթացաւ Ֆրիկին, Նահապետ Քուչակին, Նաղաշ Յովնաթանին, Սայեաթ Նովային, Նարեկացիին եւ այլ տաղասացներու, որոնցմէ ոմանք մեզի արդէն ծանօթ էին երգերու միջոցաւ:
Յայտագիրի ներկայացման ընթացքին բոլորին ուշադրութիւնը կեդրոնացած էր դասախօսին վրայ, որ մասնագիտական ոճով հրամցուց նիւթը, զոր ինք ուսումնասիրած էր ներկայացնելու մեր գաղութին տարբեր առիթներով: 
Ուսանողութեան տարիներուն, վերսկսած է հրատարակել Մխիթարեան Սանուց միութեան «Սան» գրական գեղարուեստական պարբերականը՝ «Նոր Սան» անունով:
Հինգ տարի եղած է թերթի խմբագրական կազմի անդամ:
Նորայր Տատուրեան անունը անանջատ պիտի մնայ Համազգայինի յիշողութենէն, որովհետեւ աւարտին, ներկաները մէկ մարդու նման յոտընկայս երկար ծափահարեցին, իրենց յարգանքն ու երախտիքը յայտնելով այն երիտասարդ մտաւորականին, որ իր պատանեկան տարիքէն եղած է գրքամոլ, անխոնջ ուսումնասէր եւ ընթերցասէր, միշտ իր գիտելիքները ծառայեցնելով հայ միտքի սնուցման եւ հայ արժէքներու մշտահոս պեղման ու արտահանման:
Հայաստանի մշակոյթի եւ սփիւռքի զոյգ նախարարութիւններու կողմէ ալ ան պարգեւատրուած է որպէս Սփիւռքի մէջ «մայրենիի պաշտպան»:
Նունէ Մելիք Լոս Անճըլըսի մէջ
Երիտասարդ ջութակահարուհի եւ մրցանակակիր Նունէ Մելիքի հրաշալի ելոյթը տեղի ունեցաւ Կիրակի, 17 Դեկտեմբեր 2017-ին, երեկոյեան ժամը 6-ին, Փասատինայի Presbyterian եկեղեցւոյ սրահին մէջ, կազմակերպութեամբ Համազգայինի երաժշտական միաւորին:
Նունէն, ընկերակցութեամբ յայտնի դաշնակահար` Յարութ Սէնէքէրիմեանի հիանալի կատարողութեամբ նուագեց Առնօ Բաբաջանեանի, Ալեքսանտր Սպենդիարեանի, Արամ Խաչատուրեանի, Կոմիտասի եւ Տիգրան Մանսուրեանի գործերէն:
Երաժշտասէր հանդիսատեսը բարձր գնահատեց տաղանդաւոր արուեստագիտուհին, ինչպէս նաեւ` Համազգայինի երաժշտական միաւորի վարչութիւնը նման եզակի համերգ նախաձեռնելուն համար:
Նունէ Եսայեանի համերգը Աթէնքի մէջ
Երկուշաբթի՝ 15 Յունիս 2015-ին, Աթէնքի «Տորա Սթրաթու» թատրոնէն ներս տեղի ունեցաւ հայրենի սիրուած երգչուհի Նունէ Եսայեանի բացառիկ համերգը, նուիրուած Հայոց Ցեղասպանութեան 100-րդ տարելիցին։
Համերգը հովանաւորուած էր Հ.Հ. Սփիւռքի նախարարութեան կողմէ, «Փիւնիկ» եւ «Հրայր Յովնանեան» հիմնադրամներու աջակցութեամբ։
Ամբողջ համերգի կազմակերպումը անցնող աւելի քան երկու ամիսներու ընթացքին ստանձնած էր Համազգային Հայ Կրթական եւ Մշակութային Միութեան Յունաստանի Շրջանային Վարչութիւնը։
Համերգի երեկոյին բացումը, յանուն Շրջանային Վարչութեան հայերէն եւ յունարէն լեզուներով կատարեց Արշալոյս Սափրիչեան։
Համերգին ներկայ էին Յունահայոց թեմակալ Առաջնորդ Խորէն Արք. Տողրամաճեան, Հայ Կաթողիկէ եկեղեցւոյ Թեհրանի առաջնորդ Նշան Արք. Քարաք էհէյեան, Յունաստանի Հայ Աւետարանական եկեղեցւոյ Վերապատուելի Մաթէոսեան, Կրօնական դասը, Հ. Յ. Դ. Յունաստանի Կեդրոնական Կոմիտէի ներկայացուցիչը, Հ.Հ. դեսապանատան հիւպատոսը, Համազգայինի Կեդրոնական Վարչութեան ատենապետ ընկ. Մկրտիչ Մկրտիչեան, յունահայ միութիւններու եւ կառոյցներու ներկայացուցիչներ ու վարչութիւններ, յունական մշակութային կազմակերպութիւններու ներկայացուցիչներ։
Ելոյթին ներկայ գտնուելու համար պաշտօնական հրաւէր յղուած էր Յունաստանի մշակոյթի նախարարին, որ ընդառաջած էր հրաւէրին, բայց վերջին պահուն կամքէ անկախ պատճառներով չյաջողեցաւ ներկայ գտնուիլ, իր յաջողութեան ողջոյնները փոխանցելով Համազգայինին։
Նունէ Եսայեան հանդէս եկաւ 23 երգերէ բաղկացած ընտրեալ երգացանկով մը, մեծ խանդավառութիւն ստեղծելով բացօթեայ դասական թատրոնէն ներս։
Սոյն համերգին համար երգչուհին ու իր աշխատանքի խմբակը պատրաստած էին մեր պատմութիւնը իւրայատուկ ոճով պատկերող տեսաերիզ մը, որ համերգի ամբողջ տեւողութեան հսկայ պաստառի մը վրայ կը ներկայացուէր, երգի, երաժշտութեան ու տեսողութեան սքանչելի ու զգացական ներդաշնակութիւն մը ստեղծելով հանդիսատեսին առջեւ։
Աշուղական, ազգային, ժողովրդական, բանակային, յեղափոխական երգացանկին մաս կազմեցին Կոմիտաս, Սայաթ Նովա, «Ատանայի ողբը», «Զարթիր լաօ», «Տըլէ Եաման», «Գնդակ որոտաց», «Կիլիկիա», «Հայ ենք մենք», եւ աւարտին՝ «Մեր հայրենիք»։
Նունէ Եսայեանի երգահանդէսը ի նպաստ Համազգային- Թարգմանչաց երկլեզու վարժարանին
«Նոր Յառաջ» երկօրեայ թերթ.- Կիրակի 17 Ապրիլ 2016-ին փարիզեան շրջան Իսի-լէ-Մուլինոյի «Palais des Congrès-ի «Պերլիոզ» ընդարձակ եւ գեղեցիկ սրահին մէջ աւելի քան 800 մասնակիցներ վայելեցին Համազգային-Թարգմանչաց վարժարանի, ՀՄԸՄ-Ֆրանսի եւ Համազգայինի Փարիզի մասնաճիւղին կողմէ կազմակերպուած Նունէ Եսայեանի երգահանդէսը։ Հայոց ցեղասպանութեան 100ամեակին նուիրուած եւ աշխարհի չորս ծայրերը ներկայացուած համերգներու շարքին վերջինն էր (15րդը) այս մէկը, որուն ձեռնարկած էր հայրենի երգչուհին, հասոյթը նուիրելով իւրաքանչիւր գաղութի ճշդած բարեսիրական նպատակին։
Արդարեւ Ֆրանսայի պարագային ցերեկոյթը կազմակերպուած էր ի նպաստ Իսի-լէ-Մուլինոյի Համազգային Թարգմանչաց երկլեզու վարժարանին։
Կազմակերպիչ երեք միութիւններու անունով ձեռնարկին բացումը կատարեց Հուրիկ Պաղտասարեան եւ նախ շնորհակալութիւն յայտնեց Ն. Եսայեանին իր սիրայօժար մասնակցութեան համար, ապա ողջունեց ներկաները յանձինս՝ Իսիի, Մէօտոնի եւ Վանվի քաղաքապետներ յաջորդաբար՝ Անտրէ Սան թինիի, Էրվէ Մարսէյլի, Պէրնար Կոտիւշոյի, փոխքաղապետներ եւ քաղաքապետական խորհրդականներ՝ Արթիւր Խանճեանի, Պէրնար տը Գարէրի, Արտա Գալայճեանի, Ժագլին Մինասեանի եւ Փասքալ Վրթանէսեանի, Հայաստանի դեսպանատան կողմէ՝ Վահագն Աթաբէկեանի, ռազմական կցորդ՝ Գարեգին Մարգարեանի եւ հիւպատոս Նարինէ Նիկոլեանի, CCAF-ի համանախագահ Մուրատ Փափազեանի, Փարիզի եւ Ալֆորվիլի եկեղեցիներու հոգեւոր հայրեր՝ Յուսիկ Քհնյ. Սարգսեանի եւ Տիրայր Քհնյ. Գըլըճեանի, Աւետարանական եկեղեցւոյ կողմէ Վեր. Ժոէլ Միքայէլեանի, Նախկին Ռազմիկներու միութեան նախագահ Անթուան Պաղտիկեանի, գաղութիս հայկական կազմակերպութիւններու եւ մամլոյ ներկայացուցիչներուն, ինչպէս նաեւ սրահը լեցուցած հարիւրաւոր հանդիսականներուն։
Տիկին Պաղտասարեան յայտնեց թէ երեւոյթը ինքնին բացառիկ է հետեւեալ պատճառներով. նախ՝ առաջին անգամ ըլլալով միասնական նպատակի մը շուրջ երեք ընկերակցութիւններ կը միացնեն իրենց ուժերը, երկրորդ՝ 100 տարի անց մենք աւելի քան երբեք կը պահանջենք ցեղասպանութեան ճանաչումը, քանի որ այդ ոճիրին անպատժելիութեան հետեւանքով է որ այսօր բարբարոսութեան դաշտը փոխադրուած է Արցախ, ուր մեր զինուորները հերոսական պայքար կը մղեն։
Անդրադառնալով կրթական եւ դպրոցական հարցերուն բանախօսը ըսաւ թէ՝ «Դպրոցը, գիտութիւնը եւ ուրիշի նկատմամբ յարգանքը բռնութեանց դէմ միակ պատուարներն են եւ միայն ուսուցման եւ դաստիարակութեան ճամբով կարելի է ժողովրդավարութիւն հաստատել»։
Այնուհետեւ շնորհակալութիւն յայտնեց Իսիի փոխքաղաքա պետ Արթիւր Խան ճեանին որ այս ծրագրի յաջողութեան կարեւոր դերակատարներէն է եւ քաղաքապետարանին մօտ կը հանդիսանայ հայ համայնքին լաւագոյն ներկայացուցիչը։
Ան նաեւ մեծապէս դրուատեց քաղաքապետ Պրն. Անտրէ Սանթինին, որուն երկարամեայ ջանքերուն եւ աջակցութեան շնորհիւ է որ այսօր գոյութիւն ունի եւ կանգուն է Համազգային Թարգմանչաց վարժարանը։
Հուրիկ Պաղտասարեան գնահատելով նաեւ 20ամեայ վարժարանի հիմնադիր Զատիկ Ասլանեանի, վարչական եւ ծնողական խորհուրդներու, ինչպէս նաեւ բոլոր կամաւորներու աշխատանքը, ուրախութեամբ ընդգծեց թէ վարժարանը այսօր առաւել հզօրացած է միանալով 1928ին հիմնադրուած Համազգայինին, որ աշխարհի տարածքին 46 մասնաճիւղ ունի եւ կը ղեկավարէ չորս երկլեզու դպրոցներ, որոնցմէ երկուքը՝ Ֆրանսայի մէջ։ 
Համազգային-Թարգմանչացը կը վայելէ նաեւ ՀՄԸՄ-ի հովանաւորութիւնը, որ հիմնուած է Պոլիս 1918ին եւ ունի 103 մասնաճիւղեր ու 26.000 անդամներ։
Բանախօսը արտայայտուեցաւ նաեւ հայերէնով եւ նշեց թէ Համազգային-Թարգմանչաց վարժարանը վերելքի ճամբուն վրայ կը գտնուի եւ կրնայ միա՛յն «բարձրանալ ու բարձրացնել»։ Ան ժողովուրդը հրաւիրեց դպրոց այցելելու, ծանօթանալու կրթօճախի ուսուցչական կազմին ու ղեկավարութեան հետ եւ կոչ ըրաւ ծնողներուն որ յաջորդ վերամուտին իրենց զաւակները դպրոց արձանագրեն։
Այնուհետեւ բեմ հրաւիրուեցաւ քաղաքապետ Պրն. Անտրէ Սանթինի եւ ինչպէս միշտ իր զօրակցութիւնը յայտնելով հայ համայնքին խստօրէն դատապարտեց Ազրպէյճանի յարձակումը Ղարաբաղի խաղաղ բնակչութեան դէմ եւ քննադատեց բոլոր այն երկիրները, որոնք զէնք կը վաճառեն Ազրպէյճանին։
Ան հրաւիրեց ներկաները մէկ վայրկեան յոտնկայս լռութեամբ յարգելու Արցախի նահատակ զինուորներու յիշատակը։
Դրուատեց հայկական կազմակերպութիւնները, որոնք միշտ ալ դժուար օրերուն միասնական ճակատով օգնութեան ձեռք կ՚երկարեն իրենց հայրենակիցներուն։
Իր խօսքը աւարտեց երկար կեանք մաղթելով Հայաստանին, Արցախին եւ Ֆրանսային։
Բեմին վրայ քաղաքապետին կ՚ընկերակցէին Արթիւր Խանճեան եւ դպրոցին տնօրէնը՝ Վազգէն Տէտէեան։
Հուսկ, բեմը տրամադրուեցաւ Նունէ Եսայեանին, որ հայ երգարուեստէն ընտրանի մը հրամցուց հանդիսատեսին։
Իւրաքանչիւր երգին առընթեր պատկերներ կը տողանցէին բեմին խորքը զետեղուած պաստառին վրայ։
Մեր հայրենիքը խորհրդանշող տեսարաններ՝ Հայաստանը, Արցախը, բայց նաեւ Անին իր կիսաքանդ եկեղեցիներով, ասմունքով ներկայացուած Վահագնի ծնունդը, Սայեաթ Նովան, Կոմիտասը, ազատամարտիկները, Ցեղասպանութեան զոհերը, Ծիծեռնակաբերդը իր յաւերժական կրակով եւ ի վերջոյ Ղարաբաղի սահմանները իրենց արեան գինով պաշտպանող զինուորները…։
Երգչուհիին ժողովրդական, ազգային, հայրենասիրական եւ յեղափոխական երգերուն համահունչ կը պարէին «Նաւասարդ» պարախումբի տղաքն ու աղջիկները՝ իւրայատուկ փայլ տալով համերգին։
Սրահին մէջ ներկաները՝ մեծով ու պզտիկով, ինքնաբուխ կը ձայնակցէին արուեստագիտուհիին։
Նունէն իր թովիչ ձայնով ու խոր ապրումներով կատարեց Սօսէին նուիրուած երգը, «Գնդակ Որոտաց»ը, «Տը լէ Եաման»ը, «Արդեօք ովքեր են», «Ագուլիսցի քաջ պատանին», «Քելէ Լաօ», «Հօյ Նազան»ը, «Թամամ Աշխարհը», «Քեամանչան», «Զարթիր Լաօ»ն…։
Երգչուհին շրջապատուած մանուկներով, ՀՄԸՄի սկաուտներով եւ «Նաւասարդ» պարախումբով մեկնաբանեց «Կա՛նք, պիտի՛ լինենք ու դե՛ռ շատանանք» խորագրեալ իր նոր երգը եւ դիմելով ժողովուրդին ըսաւ. «Պէտք է փայփայենք այս փոքրիկները, որովհետեւ անոնք են մեր ապագայ սերունդը»։
Աւարտին ներկաները յոտնկայս ձայնակցեցան «Մեր Հայրենիք»ին, մինչ պաստառին վրայ կը ծածանէր Հայոց Եռագոյնը։
Յայտնենք, թէ հրապարակի վրայ են Նունէ Եսայեանի խտասալիկներներն ու տեսասալիկները (CD եւ DVD), որոնցմէ գոյացած հասոյթը - ինչպէս դիտել տուաւ երգչուհին - ամբողջովին պիտի յատկացուի Արցախի զինուորներուն։ 
Վարձքը կատար կազմակերպիչներուն, որոնք հանդիսատեսին պարգեւեցին հայկական շունչով տոգորուած եզակի պահեր։
Մ. Լ.
Կիթառի եւ լարային քառեակի համերգ` «Նռան Ձայնը» (Լիբանան)
Կազմակերպութեամբ Համազգայինի Լիբանանի շրջանային վարչութեան, Կիրակի, 9 Յունիս 2019-ին, երեկոյեան ժամը 8:00-ին, «Սեն Ժոզեֆ» համալսարանի «Փիեռ Ապու Խաթեր» թատերասրահին մէջ տեղի ունեցաւ կիթառի եւ լարային քառեակի համերգ` գեղարուեստական խմբավարութեամբ Համազգայինի «Բարսեղ Կանաչեան» երաժշտական քոլեճի շրջանաւարտ եւ ներկայիս ուսուցիչ Մկրտիչ Միքայէլեանի:
Քառեակի խմբավար Մկրտիչ Միքայէլեան անցնող տարիներուն միջազգային մակարդակներու վրայ արժանացաւ բարձր մրցանակներու:
Այս տարի անոր աշակերտները պատուաբեր արդիւնքներ արձանագրեցին հայրենիքի մէջ տեղի ունեցած երաժշտական մրցանքին:
Կիթառի եւ լարային քառեակը հիմնուած է 2008-ին` ներկայիս անոր անդամ Օնտին Պրիզիանուի կողմէ:
Քառեակի չորս օտարերկրացի արուեստագէտները անդամ են Լիբանանի Ֆիլհարմոնիք նուագախումբին:
Անոնք աւարտած են Ռումանիոյ եւ Հոլանտայի բարձր մակարդակի երաժշտանոցները:
Խումբը բազմաթիւ առիթներու հանդէս եկած է Լիբանանի տարբեր տեսակի պետական փառատօներուն:
Նունէ Եսայեանն ու Սիպիլը թնդացուցին Նիւ Ճըրզին
Համազգային Հայ Կրթական եւ Մշակութային Միութեան Նիւ Ճըրզիի մասնաճիւղը վեց ամսուան մէջ երկրորդ անգամ ըլլալով մեծաշուք հանդիսութեամբ ոգեկոչեց Հայոց Ցեղասպանութեան հարիւրամեակը։
Առաջինը Մարտին էր, երբ «Մէկ Ազգ, Մէկ Մշակոյթ» համոյթով համախմբեց գաղութին մշակութային միութիւններն ու տաղանդները։
Անցեալ Շաբաթ օր Համազգայինը հիւրընկալեց հայրենի արուեստագէտ Նունէ Եսայեանի «Կա՛նք, Պիտի Լինե՛նք, Ու Դե՛ռ Շատանանք» համերգային ծրագիրը՝ նախաձեռնութեամբ ու հովանաւորութեամբ Հ.Հ. Սփիւռքի Նախարարութեան։
Համերգը կազմակերպողն էր Համազգայինի Նիւ Ճըրզիի մասնաճիւղը, գործակցութեամբ՝ Նիւ Եորքի մասնաճիւղին, հովանաւորութեամբ՝ ԱՄՆ-ի Արեւելեան Շրջանայինի։
Համերգը տեղի ունեցաւ Նիւ Ճըրզիի Bergen Performing Art Center հանդիսասրահէն ներս։
Խուռներամ բազմութեան մը մասնակցութիւնը (հազարէ աւելի) եւ գաղութի ղեկավարներու ու ազգային մարմիններու զգալի ներկայութիւնը փաստ մըն է, որ Համազգայինը շահած է գաղութիւն յարգանքն ու վստահութիւնը։
Մանրամասնութիւնները կարդալ այստեղ:
Նունէ Եսայեան առինքնեց բոլորը իր բացառիկ ելոյթով (ԱՄՆ)
Հովանաւորութեամբ Հայաստանի Հանրապետութեան սփիւռքի նախարարութեան եւ կազմակերպութեամբ Համազգայինի Արեւմտեան Ամերիկայի Շրջանային վարչութեան, Նունէ Եսայեանի բարեսիրական համերգը պսակուեցաւ մեծ յաջողութեամբ:
Կիրակի, 27 Սեպտեմբեր 2015-ին Փասատինայի Ambassador շքեղ թատերասրահին մէջ թնդացին Նունէի իւրայատուկ յայտագիրին մաս կազմող ազգայնաշունչ եւ հայրենասիրական երգերը, ընկերակցութեամբ Համազգայինի «Անի» պարախումբին:
Արդարեւ, Համազգայինի Արեւ-մտեան Ամերիկայի Շրջանային վարչութեան ներկայացուցիչ Զուիկ Կէտիկեան իր ողջոյնի խօսքերով շնորհակալութիւն յայտնեց ՀՀ սփիւռքի նախարարուհի Հրանոյշ Յակոբեանին, Համազգայինի Կեդրոնական վարչութեան անդամ դոկտ. Վիգէն Եագուպեանին, Շրջանային վարչութեան ատենապետ Մանուկ Չուխաճեանին եւ փոխատենապետ Ռոժէ Խատարեանին, ինչպէս նաեւ՝ յանձնախումբի բոլոր անդամներուն, որոնց բոլորանուէր ճիգերով կ՛իրականանար այս համերգաշարը՝ հոս թէ արեւելեան նահանգներու մէջ:
ՄԱՀԱԶԴ
Համազգայինի Կեդրոնական Վարչութիւնը կը գուժէ Համազգայինի Վահէ Սէթեան տպարանի բարերար Զապէլ Վահէ Սէթեանի մահը, որ պատահեցաւ 8 Փետրուար 2011ին, Մոնրէալ – Գանատայի մէջ։
Համազգայինի «Վահէ Սէթեան» տպարանի մանկապատանեկան գիրքերու եւ դաստիարակչական խաղերու ցուցահանդէս-վաճառքի պաշտօնական բացում (Լիբանան)
Ուրբաթ, 8 Ապրիլի երեկոյեան Համազգայինի «Վահէ Սէթեան» տպարանի մանկապատանեկան գիրքերու եւ դաստիարակչական խաղերու ցուցահանդէս-վաճառքին պաշտօնական բացումը կատարուեցաւ ներկայութեամբ Լիբանանի մէջ Հայաստանի դեսպան Աշոտ Քոչարեանին, Պուրճ Համուտի քաղաքապետ Անդրանիկ Մսըրլեանին, Համազգայինի Կեդրոնական վարչութեան անդամներու, ազգային, միութենական, կուսակցական ներկայացուցիչներու եւ դպրոցներու տնօրէններու, ինչպէս նաեւ ծնողներու եւ մանուկներու հոծ բազմութեան:
Համազգայինի գրատարածի անձնակազմէն Արմիկ Քերքեզեան ձեռնարկին բացումը կատարելով յայտնեց, որ յաջորդաբար երկրորդ տարին ըլլալով կը կազմակերպուի մանկապատանեկան գիրքերու եւ դաստիարակչական խաղերու ցուցահանդէս-վաճառքը` հովանաւորութեամբ Լիբանանի հայոց թեմի առաջնորդ Գեղամ արք. Խաչերեանի եւ նախագահութեամբ քաթարաբնակ Արսէն եւ Սօսի Հալաճեան ամոլին:
Այս առիթով Քերքեզեան շնորհակալական խօսք ուղղեց առաջնորդ սրբազանին, Հալաճեան ամոլին եւ ձեռնարկին իրենց մասնակցութիւնը բերող ու գործակցող հայ թէ օտար հրատարակչատուներու, «Վանայ Ձայն»ին եւ «Ազդակ»ին:
Այս առիթով իր արտասանած խօսքին մէջ Գեղամ արք. Խաչերեան նշեց, որ հակառակ անոր որ հետզհետէ կը նահանջէ գիրքին ներկայութիւնը, այսուհանդերձ այսօր առիթ է քաջալերելու մանուկները, որ սիրեն ու հետաքրքրուին գիրքերով:
«Բա՛ց գիրքը եւ կարդա՛» նշանախօսքով ամերիկեան Փիթսպուրկ համալսարանի մէկ ուսումնասիրութիւնը նշելով` առաջնորդ սրբազանը յայտնեց, որ ըստ նշեալ ուսումնասիրութեան, համացանցի եւ յարակից նորութիւններուն հետեւող պատանիներու հոգեկան վիճակը կ՚ըլլայ աւելի անկայուն, քան այն մանուկները, որոնք գիրք կը կարդան:
«Մենք որակի տագնապ ունինք, որովհետեւ գնահատող չկայ որակաւոր աշխատանքը»,- շարունակեց Գեղամ արք. Խաչերեան` կոչ ուղղելով ծնողներուն, որ իրենց իսկ կեցուածքով ու տան մէջ դրսեւորուած վարք ու բարքով օրինակ դառնան ու գիրքին նկատմամբ սէր սերմանեն մանուկներուն մօտ:
Սրբազան հայրը բարձր գնահատեց Համազգայինի հրատարակչատան եւ գրատարածի այս նախաձեռնութիւնը` ընդգծելով, որ այս հաստատութիւնը միայն գրավաճառանոց չէ, այլ ունի աւելի խոր ու մշակութային առաքելութիւն:
Ցուցահանդէսը կը շարունակուի «Ազդակ»ի «Փիւնիկ» սրահին մէջ, մինչեւ 17 Ապրիլ, ամէն օր, առաւօտեան ժամը 9:00-էն մինչեւ երեկոյեան ժամը 7:00:
Համազգայինի ներկայացուցիչներու պաշտօնական այցելութիւնները Նիւ Եորքի մէջ
Համազգային Հայ Կրթական եւ Մշակութային Միութեան Ա.Մ.Ն. Արեւելեան շրջանի Շրջանային վարչութենէն պատուիրակութիւն մը, բաղկացած Տիգրան Գազանճեանէ (ատենապետ), Յասմիկ Աբրահամեանէ (քարտուղար) եւ Արեւիկ Գաբրիէլեանէ (խորհրդական), ընկերակցութեամբ Նիւ Եորքի մասնաճիւղի փոխատենապետուհի Աստղիկ Սեւակի եւ Նիւ Ճըրզիի մասնաճիւղի վարչութեան անդամուհիներ Անի Չաղլասեանի եւ Ֆլորա Գասպարեանի, պաշտօնական այցելութիւն մը կատարեցին Ա.Մ.Ն. Արեւելեան շրջանի Առաջնորդ Արք. Օշական Չօլոյեանին:
«Զուարթնոց» երգչախումբի ելոյթները (Սուրիա)
Երաժշտութիւնը այնքան հին է որքան լեզուն եւ հայ ժողովուրդը։
Իբրեւ պահակ եւ պաշտպան հայ լեզուին եւ մշակոյթին, Համազգայինի համար յոյժ կարեւոր նշանակութիւն ունեցած է անոնց պահպանումը, իբրեւ ազգային մեծագոյն հարստութիւն, իբրեւ մշակութային աւիշ եւ նոր սերունդին զտարիւն ոգի ջամբող կենսագործող զօրութիւն։
Համազգայինի «Զուարթնոց» երգչախումբը յետ ամիսներու հետեւողական եւ լուրջ փորձերուն, 2011-ի Մարտ 5 եւ 6-ի երեկոներուն, հովանաւորութեամբ Բերիոյ Հայոց Թեմի Առաջնորդ Գերշ. Տ. Շահան Ս. Եպս. Սարգիսեանի, հանդէս եկաւ հալէպահայ երաժշտասէր հասարակութեան արժանավայել եւ պատկառելի ներկայացմամբ։
Սուրիական եւ հայկական քայլերգներու ունկնդրութենէն ետք, Ալին Մոմճեան հայերէն եւ արաբերէն լեզուներով կատարեց բացման խօսքը, որմէ ետք երգչախումբը լսելի դարձուց շարքմը ժողովրդական երգեր, որոնք այնքան մտերմիկ ձեւով կը հնչէին ունկնդիրներու ականջին։
Հեշտանք էր լսել յաջորդական երգերը Կոմիտասի,ապա յաջորդող Գարմինա Պուրանային եւ Վերտիի Լա Օփերային, գնահատելի էին արաբերէն լեզուով մեկնաբանուած հայրենասիրական զոյգ երգերը։
Յայտագրի վերջաւորութեան յատուկ խնամքովպատրաստուած Սայաթ Նովայի հինգ խմբերգներու մատուցումը համարեա կը հանդիսանար դափնեպսակը Զուարթնոցի տարեկան այս ելոյթին։
Կարելի է ըսել, որ Սայաթ Նովայի ծննդեան 200-ամեակին նուիրուած էին այս երգերը,որոնցմով իր պարտքը կատարած կþըլլարՀամազգայինը։ Հայրենասիրական 3 երգերը, ընդհանրապէս խրթին պատրաստութեամբ եւ բարձրորակ կատարողութեամբ կ՚եզրափակէին համերգը արժանավայել կերպով։
Համերգը եղած էր յաջող եւ հանդիսատեսները գոհ տրամադրութեամբ կը ձգտէին հասնիլ բեմ՝ ողջունելու երգչախումբի մասնակիցները, որոնք չէին խնայած ժամանակեւ ջանք՝ արդարացնելու համար իրենց վստահուած առաքելութիւնը։
Եթէ երգը հոգին ազնուացնող եւ կազդուրիչ յատկութիւններով գանձ է ազգային եւ գեղարուեստական դաստիարակութեան ճամբով,ապա ուրեմն այս երեկոյեան համոյթի կազմութիւնն ու յարատեւ փորձերը դպրոց են անձնակազմին համար։
Արդարեւ անոնք վարժութիւն ձեռք կը բերեն խմբական աշխատանքի,իրենց մէջ կը զարթնին սէր եւ գիտակցութիւն դէպի մայրենին եւ ազգայինը, ինչ որ օրհնութիւն է հեռաւոր մեր գաղութներունհամար։
Կրկնակի այս տուեալներով «Զուարթնոց»ը արժանի է գնահատանքի։ 
Ջերմապէս կը շնորհաւորենք հայրենի տաղանդաւոր արուեստագէտ խմբավար դոցենտ ԴաւիթՊօղոսեանը, որ բովանդակալից յայտագրով բեմ բարձրացած է իր համոյթով։
Կը գնահատենք ապա երաժշտական միաւորի վարչութիւնը, որ ճիգ եւ ժամանակ չէ խնայած ձեռնարկի յաջողութեան ի նպաստ բերած աշխատանքին։
Էմմա
Մէկ ազգ, մէկ մշակոյթ… (ԱՄՆ)
Համազգային Հայ Կրթական եւ Մշակութային Միութեան Նիւ Ճըրզիի մասնաճիւղը, հաւատարիմ իր անունին, հաւաքական ձեռնարկ մը կազմակերպեց, ոգեկոչելու Հայոց Ցեղասպանութեան հարիւրամեակը, համախմբելով տարբեր կազմակերպութիւններ, մշակութային միութիւններ, պարախումբեր եւ երգիչ-երգչուհիներ։
Հակառակ դուրսը տիրող կլիմայական դժուար պայմաններուն, սրահը լեցուած էր խուռներամ բազմութեամբ մը։
Յայտագիրը, գեղարուեստական ծրագիրէ մը անդին անցնելով, միասնական ոգեկոչումն էր Մեծ Եղեռնին։ Ոգեկոչումը՝ նահատակուած ու տարագրուած ժողովուրդի մը, բռնագրաւուած հայրենիքի մը, յափշտակուած ու անհետացման վտանգի սպառնալիքին ենթարկուած մշակոյթի մը։
Միեւնոյն ատեն ան փաստն էր ձախողութեան մատնուած ցեղասպանութեան մը։ 
Վերակենդանացած ժողովուրդի մը վկան, նոր սերունդը՝ նախանձախնդիր իր մշակոյթի պահպանման, հարիւրներով իրարու մօտ եկած, ձեռք ձեռքի բռնած, թնդացուց սրահը հայ երգով ու պարով։
Մշակութային այս երեկոյթին իրենց մասնակցութիւնը բերին Համազգայինի «Մեղրի» (Ֆիլատելֆիա) եւ «Նայիրի» (Նիւ Ճըրզի) պարախումբերը, Հ.Բ.Ը.Միութեան «Անդրանիկ» պարախումբը, Հայ Տունի «Աղթամար» պարախումբը, Վանուշ Խանամիրեան Պարի Դպրոցը (Նիւ Եորք եւ Քէնէթիքէթ)։ Ինչպէս նաեւ երգերով հանդէս եկան Համազգայինի Արեգակ մանկապատանեկան երգչախումբը, «Յոյսեր» Անսամպլը եւ Նիւ Եորքէն մեներգչուհի Յուշեր։
Առցանց Լսարան` «Հայաստանի Ա. Հանրապետութիւն. Կրթութիւն Եւ Մշակոյթ» Նիւթով
Ընդհանրապէս, երբ կը խօսուի Մայիս 28-ի պատմաստեղծ իրադարձութեան եւ անոր յաջորդած դէպքերուն մասին, մամուլին մէջ կամ հրապարակային ելոյթներուն ընթացքին, շեշտը կը դրուի այդ դէպքերու զինուորական եւ քաղաքական կարեւորութեան վրայ, մինչդեռ կրթութիւնը եւ մշակոյթը նոյնքան կարեւոր բնագաւառներ են, եւ անոնց գծով Հայաստանի Ա. Հանրապետութեան ժամանակ մշակուած հայեցակարգերը կրնան այսօր ալ ուղեցոյց հանդիսանալ հայրենիքի կրթական ու մշակութային քաղաքականութիւններուն համար:
Այս ընդհանուր բնութագրումը կատարելով` կազմակերպութեամբ Համազգայինի Գիր եւ գրականութիւն մասնագիտացած մասնաճիւղի վարչութեան, Կիրակի, 30 Մայիս 2021-ին, երեկոյեան ժամը 8:00-ին, վարչութեան անունով Ժագ Յակոբեան բացումը կատարեց «Հայաստանի Ա. Հանրապետութիւն. կրթութիւն եւ մշակոյթ» խորագիրով առցանց լսարանին, օրուան զեկուցաբերն էր «Ազդակ» օրաթերթի տնօրէն եւ գլխաւոր խմբագիր Շահան Գանտահարեան:
Սօս Սարգսեանի նուիրուած յուշատախտակի բացում (Հայաստան)
Հայ նշանաւոր եւ սիրուած դերասան, ժողովրդական արուեստագէտ Սօս Սարգսեանի ծննդեան օրը` 24 Հոկտեմբեր 2015-ին, Տէրեան 65 հասցէին վրայ բացումը կատարուեցաւ անոր նուիրուած յուշատախտակին, որուն վրայ գրուած էր. «Այս տան մէջ ապրած է ժողովրդական արուեստագէտ Սօս Սարգսեանը»:
Յուշատախտակի հեղինակ, Հայաստանի մշակոյթի գործիչ Լեւոն Իգիթեան այս առիթով յայտնած է, որ երբ կը պատրաստէր յուշատախտակը, մնայուն կերպով մտքին մէջ ունէր այն իրականութիւնը, որ Սօս Սարգսեան լաւ մարդ էր, ան սիրոյ հսկայական պաշար ունէր եւ բոլորին բաժին կը հանէր անկէ:
Ան երբեք չէր ըսեր, որ ասիկա կարեւոր յատկանիշ է, այլ նկարագրային գիծի վերածած էր սէր շռայլելը, դիտել տուած է Իգիթեան` հաստատելով, որ մեծ ուրախութեամբ ու սիրով պատրաստած է յուշատախտակը:
Հայկական ազգային շարժապատկերի ակադեմիայի նախագահ, Հայաստանի արուեստի գործիչ Դաւիթ Մուրադեան հաստատած է, որ սերունդները մնայուն կերպով պիտի սնուին Սօս Սարգսեանի ստեղծագործական եւ բարոյական ժառանգութենէն:
«Այսօր ո՛չ միայն յիշատակի ու խոնարհումի, այլ նաեւ հպարտութեան օր է, որովհետեւ մենք ունեցած ենք Սօս Սարգսեանի հետ ապրելու կարելիութիւն:
Հայ մշակոյթի սիւներէն մէկը մեր աչքին առջեւ ստեղծագործած է, իսկ մենք վայելած ենք անոր գեղեցիկ ներկայութիւնը», նշած է ան:
Գագիկ Ղազանճեանի եւ Լիլիթ Սողոմոնեանի ցուցահանդէսի բացման հանդիսութիւն (Լիբանան)
Չորեքշաբթի, 17 Հոկտեմբեր 2012-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ բացումը կատարուեցաւ Հայաստանի ժամանակակից գեղանկարչութեան ներկայացուցիչներէն Գագիկ Ղազանճեանի եւ Լիլիթ Սողոմոնեանի ցուցահանդէսին:
Ցուցահանդէսը կը վայելէր հովանաւորութիւնը ճարտարարուեստի նախարար Վրէժ Սապունճեանի:
Ներկայ էին Լիբանանի հայոց թեմի առաջնորդ Գեղամ արք. Խաչերեան, Լիբանանի մէջ Հայաստանի դեսպան Աշոտ Քոչարեան, Պուրճ Համուտի քաղաքապետ Անդրանիկ Մսըրլեան, մարմիններու եւ միութիւններու ներկայացուցիչներ, հայ եւ օտար արուեստագէտներ ու արուեստասէրներ:
Բացման խօսքով ցուցասրահի վարչութեան անդամ Քարլա Թիւթիւնճեան բարի գալուստ մաղթեց ներկաներուն եւ ներկայացուց արուեստագէտները:
Ապա ցուցասրահի տնօրէն Յակոբ Հաւաթեան անդրադարձաւ արուեստագէտ զոյգի գործունէութեան եւ Համազգայինի հետ անոնց ունեցած կապին` հաստատելով, որ այս նախաձեռնութիւնը անպայման որ գեղանկարչական մարզին մէջ իր դրական ներդրումը պիտի ունենայ Հայաստան-Լիբանան կապերու յաւելեալ սերտացման մէջ:
Աւարտին արուեստագէտները խօսք առնելով յայտնեցին իրենց շնորհակալական բարձր զգացումները: Յայտնենք, որ ցուցահանդէսը կը շարունակուի մինչեւ 10 Նոյեմբեր, ամէն օր առաւօտեան ժամը 9:30-էն մինչեւ երեկոյեան ժամը 7:30։
Շողիկ եւ Գէորգ Ուլաշեաններու գեղանկարներու ցուցահանդէսի բացման հանդիսութիւն (Լիբանան)
Հինգշաբթի, 13 Յունուար 2011-ին, հովանաւորութեամբ Լիբանանի հայոց թեմի առաջնորդ Գեղամ արք. Խաչերեանին եւ գործակցութեամբ Համազգայինի Լիբանանի Շրջանային վարչութեան, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ լիբանանահայ գեղանկարիչներ Շողիկ եւ Գէորգ Ուլաշեաններու գեղանկարներու ցուցահանդէսին բացման հանդիսութիւնը։
Համազգայինի Լիբանանի Շրջանային վարչութեան անունով խօսք առաւ Սարգիս Կիրակոսեան, որ նշեց, թէ տակաւին 60-ական թուականներուն, երբ Լիբանանի մէջ ցուցասրահները ընդհանրացած երեւոյթ չէին եւ հազիւ մէկ երկու ցուցասրահ գոյութիւն ունէր Պէյրութի մէջ, Համազգայինը եղաւ առաջիններէն, որ «Վասպուրական» սրահին մէջ իրերայաջորդ ցուցահանդէսներով իր մասնակցութիւնը բերաւ ոչ միայն լիբանանահայ գեղանկարչութեան զարթօնքի շարժումին, այլեւ՝ լիբանանեան գեղանկարչութեան զարգացման։
Կիրակոսեան ըսաւ, որ Համազգայինը իր այս նորահաստատ «Լ. Թիւթիւնճեան» ցուցասրահին մէջ կազմակերպեց ցուցահանդէսներու շարք մը, որուն վերջինն է Շողիկ Ուլաշեանի եւ Գէորգ Ուլաշեանի գեղանկարներուն ցուցահանդէսը։
Ան աւելցուց, որ Գէորգ Ուլաշեան Համազգայինի մեծ ընտանիքին մէջ մնայուն հաւատաւոր ներկայութիւն եւ ծառայութիւն բերող արուեստագէտ մըն է, որ անգամ մը եւս այս ցուցահանդէսով կու գայ հաստատելու, որ ինք կրկնակի ներկայութիւն է Համազգայինի կեանքին մէջ՝ իբրեւ «Թորոս Ռոսլին» կերպարուեստի դպրոցի դասատու եւ իբրեւ ստեղծագործող։
Խօսելով երկու գեղանկարիչներու գործերուն մասին՝ Սարգիս Կիրակոսեան ըսաւ, որ անոնք ամէն բանէ առաջ գունային տօնահանդէսներ են, որոնց մէջ կան գոյնի արտաքին երեւոյթը եւ անտեսանելին, որ կը թրթռայ գոյնին ներքին խորքերէն։
Ապա խօսք առաւ Լիբանանի հայոց թեմի առաջնորդ Գեղամ արք. Խաչերեան, որ յայտնեց, թէ ինք ստանձնեց այս ցուցահանդէսին հովանաւորութիւնը՝ մեկնելով արուեստն ու արուեստագէտը քաջալերելու եւ արուեստը մեր շրջապատին մէջ միշտ ներկայ պահելու մարդկային ու ազգային պատասխանատուութենէն, ինչպէս նաեւ նկատի առնելով, որ «Լիւսի Թիւթիւնճեան» ցուցասրահը ինքնին որակ պահանջող եւ որակաւորը գնահատող տեղ է։
Առաջնորդ սրբազանը ըսաւ, որ ցուցահանդէսները որակի փնտռտուքի արտայայտութիւն են, որովհետեւ արուեստը ունի իր սկզբունքները եւ արժէքները։
Գեղամ արք. Խաչերեան ընդգծեց, որ այս հաւաքը արուեստի աշխարհին մասնակից դառնալու առիթ մըն է Գէորգ եւ Շողիկ Ուլաշեաններուն համար: Գնահատելով «Լիւսի Թիւթիւնճեան» ցուցասրահի մշակութասէր բարերարներուն գործունէութիւնը՝ սրբազանը նաեւ հաստատեց, որ ցուցասրահը կարողութեան եւ կարողականութեան մէկտեղումն է։
Նշենք, որ ցուցահանդէսին Շողիկ եւ Գէորգ Ուլաշեանները ցուցադրած են իւղաներկով, ջրաներկով եւ չինական մելանով պատրաստուած 41 գեղանկարներ, որոնցմէ իւրաքանչիւրը ունի իր յատուկ տիպարները, նիւթը եւ գոյները, որոնք հաւաքաբար կþարտայայտեն մարդկային զգացումներ եւ բնութիւնը նկարագրող գեղատեսիլ պատկերներ։
Շողիկ Ուլաշեանի գեղանկարներուն մէջ տիրական են իգական սէրը, անոր մարդկային նկարագիրը, յուզումներն ու ապրումները, մինչ Գէորգ Ուլաշեան անձրեւազարկ վրձնային հարուածներով նկարագրած է արագիլը, ձիերն ու մարդկային նկարագիրի յատկանիշներն ու ապրումները, ինչպէս նաեւ՝ իգականութիւնը։
Ցուցահանդէսը կը շարունակուի մինչեւ 23 Յունուար 2011, ԵրկուշաբթիէնՇաբաթ օրերը, առաւօտեան ժամը 10։00-էն մինչեւ երեկոյեան ժամը 8։00։
Լիւսի Թիւթիւնճեանի իւղանկարներու ցուցահանդէսին բացման հանդիսութիւնը (Լիբանան)
Հինգշաբթի, 5 Մայիս 2011-ին, երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ ցուցասրահի հիմնադիր, արուեստագէտ Լիւսի Թիւթիւնճեանի իւղանկարներու ցուցահանդէսին բացման հանդիսութիւնը:
Ձեռնարկին խօսք առաւ Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան, որ նշեց, թէ Լիւսի Թիւթիւնճեան իր անուան սրահի բացումէն` Նոյեմբեր 2009-էն ի վեր գոհունակութեամբ կը հետեւի ցուցասրահի աշխատանքներուն:
Հաւաթեան ըսաւ, որ Թիւթիւնճեան Համազգայինի երդիքին տակ հիմը դրաւ կառոյցի մը, որ բոլորին հաւաքական ջանքերուն շնորհիւ այսօր կը գոյատեւէ եւ գոհացուցիչ արդիւնքներ կու տայ:
Յակոբ Հաւաթեան շնորհակալութիւն յայտնեց արուեստագէտ Լիւսի Թիւթիւնճեանին եւ բոլոր անոնց, որոնք նեցուկ կը կանգնին ցուցասրահին:
Լիբանանի հայոց թեմի առաջնորդ Գեղամ արք. Խաչերեան իր կարգին յայտնեց, որ «Լիւսի Թիւթիւնճեան» ցուցասրահը լիբանանահայ արուեստագէտներու համախմբման կեդրոնն է, ինչ որ քաջալերական է ու մխիթարիչ:
Առաջնորդ սրբազանը հաստատեց, որ արուեստագէտ Լիւսի Թիւթիւնճեան անձ մըն է, որ իր կեանքին ընթացքին տարբեր մարզերու մէջ նիւթապէս եւ բարոյապէս նեցուկ կանգնած է լիբանանահայութեան:
Արուեստագէտ Լիւսի Թիւթիւնճեանի թոռը` Կարէն Թիւթիւնճեան ներկայացուց գեղանկարներու հեղինակը եւ նշեց, որ գնահատելի է ցուցասրահին մէջ տարուած աշխատանքը:
Վերջապէս, խօսք առաւ Լիւսի Թիւթիւնճեան, որ նշեց, որ ինք իր գեղանկարներուն ընդմէջէն ներկայացուցած է բնութիւնն ու մարդը` իրենց բոլոր երեսներով:
Թիւթիւնճեան յայտնեց, որ ցուցասրահը երիտասարդ ուժերու գեղանկարներու ցուցադրութեան բեմ պէտք է ըլլայ, որպէսզի անոնք հետագային դառնան լիբանանահայ գեղանկարչութեան ներկայացուցիչները:
Նշենք, որ ցուցահանդէսին Լիւսի Թիւթիւնճեան ցուցադրած է 31 ստեղծագործութիւններ, որոնք կը կրեն «Գեղեցկութիւն եւ պարզութիւն», «Լիբանանեան սարալանջ», «Վերջին փորձը», «Ընտանիքի վերամիացում» եւ այլ անուններ:
Գեղանկարները գոյներու ճոխութեամբ կը ներկայացնեն մարդ անհատին ապրումներն ու ապրելակերպը, ինչպէս նաեւ բնութիւնն ու բնակավայրերը:
Ցուցահանդէսը կը շարունակուի մինչեւ 17 Մայիս 2011, Երկուշաբթիէն Շաբաթ, առաւօտեան ժամը 10:00-էն մինչեւ երեկոյեան ժամը 8:00:
Գեղանկարիչ Գրիգոր Ակոբեանի «52 տարուան եղափոխութիւն» նիւթով ցուցահանդէսի բացում (Լիբանան)
Հինգշաբթի, 14 Ապրիլ 2011-ի երեկոյեան ժամը 6:30-ին Համազգայինի «Լիւսի Թիւթիւնճեան» ցուցասրահին մէջ տեղի ունեցաւ գեղանկարիչ Գրիգոր Ակոբեանի «52 տարուան եղափոխութիւն» նիւթով ցուցահանդէսի բացումը:
Համազգայինի «Վահէ Սէթեան» տպարանի եւ «Լիւսի Թիւթիւնճեան» ցուցասրահի տնօրէն Յակոբ Հաւաթեան բարի գալուստ մաղթելէ ետք ներկաներուն նկատել տուաւ, որ լիբանանահայ արուեստագէտ Գրիգոր Ակոբեան ստեղծագործական իր աշխատանքը սկսած է Լիբանանի մէջ, այնուհետեւ փոխադրուած է Քանատա, սակայն իր արմատներուն հետ կապը երբեք չէ կորսնցուցած եւ ամէն տարի իր ստեղծագործութիւններուն մէկ մասը կը ցուցադրէ Լիբանանի մէջ:
Յ. Հաւաթեան հաստատեց, որ Գրիգոր Ակոբեան շատ լուրջ եւ յանձնառու արուեստագէտ է` աւելցնելով, որ ասիկա արուեստագէտին անհատական 55-րդ ցուցահանդէսն է:
Ան մասնակցած է աւելի քան 300 հաւաքական ցուցահանդէսներու, սակայն ասիկա հայկական միջավայրի մէջ տեղի ունեցող իր առաջին ցուցահանդէսն է:
«Մենք կ՚ակնկալենք, որ այս առաջին ցուցահանդէսը դառնայ կարեւոր սկիզբ մը, որովհետեւ իր գործին լրջութիւնն ու յանձնառութիւնը մեր բոլորին յարգանքին եւ համապատասխան վերաբերմունքին կը սպասէ», եզրափակեց Յակոբ Հաւաթեան:
Այնուհետեւ Գրիգոր Ակոբեան շնորհակալութիւն յայտնեց ներկաներուն` իրենց ներկայութեան համար:
Յայտնենք, որ ցուցահանդէսը պիտի շարունակուի մինչեւ 28 Ապրիլ եւ բաց է Երկուշաբթիէն Շաբաթ օրերը` առաւօտեան ժամը 10:00-էն մինչեւ երեկոյեան ժամը 8:00:
Հայրենի գեղանկարիչ Աննա Շահնազարեանի գեղանկարներու ցուցահանդէսի բացում (Լիբանան)
Հայաստանի անկախութեան վերականգնման 20-ամեակի նախաձեռնութիւններուն շրջագիծին մէջ, հովանաւորութեամբ Հայաստանի Հանրապետութեան սփիւռքի նախարար Հրանուշ Յակոբեանի, Շաբաթ, 3 Սեպտեմբեր 2011-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ հայրենի տաղանդաւոր գեղանկարիչ Աննա Շահնազարեանի իւղաներկի գեղանկարներու ցուցահանդէսին բացումը:
Այս առիթով խօսք առաւ Համազգայինի «Վահէ Սէթեան» տպարանի եւ հրատարակչատան տնօրէն Յակոբ Հաւաթեան, որ նշեց, թէ Համազգայինը հիմնուած է Նիկոլ Աղբալեանի, Լեւոն Շանթի եւ Համօ Օհանջանեանի ճիգերով, որոնք վճռորոշ դեր ունեցած են Հայաստանի առաջին հանրապետութեան կերտման աշխատանքին մէջ:
Ան աւելցուց, որ այսօր այդ հիմնադիրներուն ջանքերով ստեղծուած միութիւնը, Հայաստանի անկախութեան վերականգնման առիթով, կը շարունակէ իր ուղին` միշտ զօրավիգ կանգնելով Հայաստանի պետականութեան պահպանման:
Հաւաթեան շեշտեց, որ այս ցուցահանդէսը Հայաստան-սփիւռք յարաբերութիւններուն մէջ կարեւոր արժէք ունի, որ կը նպաստէ երկկողմանի յարաբերութիւններուն զարգացման:
Յակոբ Հաւաթեան շնորհակալութիւն յայտնեց սփիւռքի նախարար Հրանուշ Յակոբեանին, որ ստանձնած էր այս ձեռնարկին հովանաւորութիւնը:
Իր կարգին, նախարար Հրանուշ Յակոբեան խօսք առնելով յայտնեց, որ Հայաստանի արուեստը պէտք է ներկայացուի սփիւռքի մէջ եւ փոխադարձաբար սփիւռքինը` Հայաստանի մէջ, որպէսզի կարելի ըլլայ արուեստագէտներուն միջեւ ստեղծել կապ եւ գործակցութիւն:
Ան նշեց, որ այս շրջագիծին մէջ արդէն երեք համահայկական ցուցահանդէսներ իրականացած են` յոյս յայտնելով, որ այս նախաձեռնութիւնները հետագային կը բազմապատկուին:
Օրուան վերջին խօսքը արտասանեց գեղանկարիչ Աննա Շահնազարեան, որ նշեց, թէ իր գեղանկարները կը ներկայացնեն իր հոգեկան աշխարհը: 
Շահնազարեան շնորհակալութիւն յայտնեց բոլոր անոնց, որոնք իրենց մասնակցութիւնը բերին այս ցուցահանդէսին յաջողութեան:
Ցուցահանդէսին ներկայացուած են Շահնազարեանի 28 գեղանկարները, որոնց մէջ ակներեւ է գոյներու եւ երանգներու ներկայութիւնը:
Գեղանկարիչին իւրաքանչիւր ստեղծագործութիւնը ունի իր իւրայատկութիւններն ու նիւթը, որ արտայայտութիւնն է անոր ներաշխարհին ու ապրումներուն:
Գեղանկարները ունին յատուկ թեմաներ,ինչպէս` «Սպասում», «Երազը», «Թիթեռնիկներու պար», «Ժամանակի հետ երկխօսութիւն» եւ «Վերածնունդ»:
Ցուցահանդէսը պիտի շարունակուի մինչեւ 16 Սեպտեմբեր 2011, ամէն օր, առաւօտեան ժամը 10:00-էն մինչեւ երեկոյեան ժամը 8:00:
Սիրվարդ Ֆազլեանի ջրաներկ ստեղծագործութիւններու ցուցահանդէսի բացում (Լիբանան)
Կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 3 Փետրուար 2011-ին, երեկոյեան ժամը 6։30-ին, բացումը կատարուեցաւ գեղանկարիչ Սիրվարդ Ֆազլեանի գործերուն։
Այս առիթով խօսք արտասանեց Լոլա Պէօյիւքեան. ան մէջբերում կատարեց Շարլ Պոտլերի նշանաւոր խօսքերէն, ուր ան կþըսէ, թէ գեղանկարչութիւնը պայքար մըն է բնութեան եւ արուեստագէտին միջեւ՝ աւելցնելով, որ իսկական արուեստագէտը կը մեկնաբանէ բնութիւնը եւ ոչ թէ կ՚ընդօրինակէ զայն։
Խօսելով Ֆազլեանի գործերուն մասին՝ ան հաստատեց, որ Սիրվարդ Ֆազլեան իր գործերուն ընդմէջէն կ՚արտայայտէ իր զգացումները, տեսակէտները, նկարագիրը եւ հոգեկան աշխարհը։
Ֆազլեանի գործերուն մէջ մենք կը տեսնենք հայ կինը, մայրը եւ մեծ մայրը՝ հարազատ կերպարներու ընդմէջէն։
Լոլա Պէօյիւքեան նաեւ ըսաւ. «Դուք այստեղ շրջապատուած էք ճշմարիտ տեսարաններով, որոնք փոխանցելիք պատգամներ ունին, եւ դուք ահաւասիկ ըմբոշխնելով այս գեղանկարները՝ պիտի յայտնաբերէք գաղտնիքներ եւ խորունկ մտածումներ ու միտքեր»։
Ապա խօսք առաւ արուեստագէտ Սիրվարդ Ֆազլեան, որ նախ շնորհակալութիւն յայտնեց արուեստագէտ Լիւսի Թիւթիւնճեանին եւ Համազգայինին, որ այս ցուցասրահին մէջ առիթ կ՚ընծայէ արուեստագէտներուն ներկայացնելու իրենց գործերը արուեստասէր հանրութեան։
Ան նաեւ շնորհակալութիւն յայտնեց բոլոր ներկաներուն, որոնք հաւատալով իր աշխատանքին կը քաջալերեն իր արուեստը։
Ցուցասրահին մէջ կը ցուցադրուին Սիրվարդ Ֆազլեանի՝ բնութեան տարբեր երեւոյթները ներկայացնող 45 ջրաներկ գեղանկարներ։
Ցուցահանդէսը բաց կը մնայ մինչեւ 14 Փետրուար 2011։
Զոհրապ Քիրէճեանի ցուցահանդէսի բացում (Լիբանան)
Համազգայինի «Լիւսի Թիւթիւնճեան» ցուցասրահին մէջ, Հինգշաբթի, 4 Յունիս 2015-ի երեկոյեան ժամը 7:00-ին բացումը կատարուեցաւ Զոհրապ Քիրէճեանի ցուցահանդէսին:
Բացման խօսքով հանդէս եկաւ Սիւզի Տէրտէրեան: Ան բարի գալուստ մաղթելէ ետք արուեստասէր ներկաներուն ըսաւ, որ Զոհրապ Քիրէճեան ծանօթ է հայ հասարակութեան իբրեւ արձակագիր:
Աշխատակցած է գրական զանազան պարբերաթերթերու հետ: Ապա յայտնեց, որ Զոհրապ Քիրէճեան հրատարակած է երեք հատորներ եւ անդամ է Հայաստանի գրողներու միութեան:
Սիւզի Տէրտէրեան հաստատեց, որ ասիկա Զոհրապ Քիրէճեանի երրորդ ցուցահանդէսն է, որ կը կազմակերպուի:
Ինք կանուխէն սիրած է գեղանկարչութիւնը եւ յատուկ հետաքրքրութիւն ցուցաբերած է արուեստի այս բնագաւառին նկատմամբ:
Տէրտէրեան աւարտեց իր խօսքը արեւշատութիւն եւ յաջողութիւն մաղթելով Զոհրապ Քիրէճեանին:
Արեւ Պետրոսեանի «Գոյներ` Հայաստանէն» իւրայատուկ հաւաքածոյի ցուցահանդէսի բացում (Լիբանան)
Հինգշաբթի, 9 Յունիսի երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ հայրենի արուեստագէտ Արեւ Պետրոսեանի «Գոյներ` Հայաստանէն» իւրայատուկ հաւաքածոյի ցուցահանդէսին բացումը:
Սրահին պատերը զարդարած ստեղծագործութիւններուն մէջ ակներեւ էր գոյներու համադրման գեղեցկութիւնը, տարբեր տեսակի զգացումներու արտացոլումը, արուեստի իւրայատուկ աշխարհի մը առկայութիւնը:
Տէր եւ տիկին Յովիկ եւ Մարալ Քիւրքճեաններու հովանաւորութիւնը կրող ցուցահանդէսին բացումը կատարեց Յակոբ Հաւաթեան, որ լուսարձակի տակ առաւ Արեւ Պետրոսեանի ուրոյն տաղանդը, որ շարունակութիւնն է անոր հօր` քանդակագործ Բենիկ Պետրոսեանի բացառիկ տաղանդին, որ միայն հպարտութիւն կը ներշնչէ, դիտել տուաւ ան:
Այս առիթով ան շնորհակալութեան խօսք ուղղեց Յովիկ եւ Մարալ Քիւրքճեան արուեստասէր ու արուեստը մնայուն կերպով քաջալերող ամոլին, որ ստանձնած է նման ցուցահանդէսի մը հովանաւորութիւնը եւ զայն իրականութիւն դարձուցած է:
Յ. Հաւաթեան նշեց, որ Արեւ Պետրոսեանի ապակիի վրայ, ոսկեայ եւ արծաթեայ թերթերով, խառն թեքնիքով ծնած ստեղծագործութիւնը ո՛չ միայն մեծապէս արժեւորուած են Հայաստանի մէջ, այլ նաեւ անկէ դուրս` անոր արուեստն ու տաղանդը փոխադրելով ամէնուրեք:
Ան ըսաւ, որ նման ցուցահանդէս մը լիբանանահայ իրականութեան մէջ իր յատկանշական դրոշմը պիտի ձգէ անպայման:
Ապա այս առիթով յղուած Հայաստանի մշակոյթի նախարար Յասմիկ Պօղոսեանի ողջոյնի խօսքը ընթերցեց Լիբանանի մէջ Հայաստանի դեսպանատան Ա. քարտուղար Վարդան Ադամեան:
Գրութեան մէջ վեր կ՚առնուէին Արեւ Պետրոսեանի տաղանդն ու հայկական արուեստը նորանոր ոճերով, սակայն հարազատութեամբ ներկայացնելու անոր ուղղութիւնը` հաստատելով, որ արուեստի աշխարհին մէջ ան արդէն իսկ ունի իր տեղն ու ներդրումը:
Ապա սրտի խօսք արտասանեց ցուցահանդէսի հովանաւոր Յովիկ Քիւրքճեան, որ ուրախութիւն յայտնեց ի տես ցուցասրահին մէջ տարածուած ներուժին, լոյսին եւ գոյներու միախառնումէն ծնած լոյսի շողերուն:
Ան դիտել տուաւ, որ պաստառներուն ընդմէջէն տարբեր նիւթեր եւ պատկերներ կը շողան ու անոնք կոչուած են գեղեցկացնելու իրենց գտնուած վայրը:
Աւարտին խօսք առաւ արուեստագէտ Արեւ Պետրոսեան. ան հաստատեց, որ արուեստով ու ստեղծագործութիւնններով աւելի խօսուն կրնայ արտայայտել իր միտքերն ու զգացումները, քան` բառերով:
Ան ուրախութիւն յայտնեց լիբանանահայ գաղութին նման գեղեցիկ, ջերմ, խստապահանջ գաղութի մը մէջ ըլլալուն համար, հոս ցուցահանդէսով ներկայանալուն համար:
Ա. Պետրոսեան յատուկ կերպով շնորհակալութիւն յայտնեց արուեստագէտ Լիւսի Թիւթիւնճեանին, որ նման սրահի մը հիմնադրութիւնը իրականացնելով առիթ ստեղծած է տարբեր արուեստներու համախմբման` դիտել տալով, որ արուեստը սահման, լեզու, ազգութիւն չունի, այլ անիկա անծայրածիր է, արտայայտութիւնն է գեղեցիկին եւ վեհութեան:
Հայրենի արուեստագէտը իր շնորհակալութիւնը յայտնեց նաեւ կազմակերպիչներուն եւ հովանաւորներուն, որոնք արուեստի արժէքին գիտակցելով նման նախաձեռնութիւն մը իրականացուցած են:
Իր խօսքը եզրափակելով ան իր հօր` Բենիկ Պետրոսեանի մասին գիրք մը նուիրեց Համազգայինի «Լիւսի Թիւթիւնճեան» ցուցասրահին:
«Այգ» Երգչախումբն ու ժողովրդային նուագախումբը ներկայացուցին «Տաղեր սիրոյ, պանդխտութեան, հայրենեաց» Օրաթորիա` նուիրուած Հայոց Ցեղասպանութեան զոհերու յիշատակին (Լիբանան)
Համազգայինի Լիբանանի Շրջանային վարչութեան կազմակերպած, տէր եւ տիկին Ալեն եւ Իրմա Պալեաններու հովանաւորութեամբ, «Այգ» երիտասարդական երգչախումբն ու ժողովրդային նուագախումբը ելոյթ ունեցան Կիրակի, 17 Մայիս 2015-ին, Պէյրութի ամերիկեան համալսարանի «Էսեմպլի հոլ» սրահին մէջ, խմբավարութեամբ` Զաքար Քէշիշեանի եւ ընկերակցութեամբ դաշնակահար Լիանա Յարութիւնեանի:
«Այգ» երիտասարդական երգչախումբն ու ժողովրդային նուագախումբը յաղթական կանգնած էին բեմին վրայ, իսկ ներկաները յոտնկայս ծափահարութիւններով իրենց շնորհակալութիւնն ու երախտագիտութիւնը կը յատնէին անոնց եւ յատկապէս խմբավար Զաքար Քէշիշեանին:
Փաստօրէն հանդիսատեսը հմայուած էր տեսնելով երիտասարդ տղոց ու աղջիկներու գիտակից նուիրումը հայ երգին, երաժշտութեան ու ազգային արժէքներուն: Անոնք լաւագոյն վկան հանդիսացան ժողովուրդի վերապրումին ու պահանջատիրութեան:
Բացման խօսքով հանդէս եկաւ Գարին Գազանճեան: Ան յայտնեց, որ ձեռնարկը նուիրուած է Հայոց ցեղասպանութեան 100-ամեակին: Ապա հաստատեց, որ ոչ միայն այս տարի, այլ եւ յառաջիկայ տարիներուն ալ հպարտօրէն պիտի յիշենք ու պիտի պահանջենք, մինչեւ որ մեր դատի արդար լուծման հասնինք:
Համազգայինի Կիպրոսի «Օշական» Մասնաճիւղի մշակութային երեկոն
29 Մարտ 2017-ի երեկոյեան տեղի ունեցաւ Համազգայինի Կիպրոսի «Օշական» Մասնաճիւղի հերթական մշակութային երեկոն, ներկայ տարեշրջանի երրորդը, դարձեալ 40-է աւելի ներկաներով:
Յայտագրի առաջին բաժինով Վարդան Թաշճեան ներկայացուց գրագէտ-ուսուցիչ Վահրամ Մավեանը, որ ներկաներէն շատերուն ծանօթ էր իբրեւ Մելգոնեան Կրթական Հաստատութեան իրենց ուսուցիչը:
Վարդան Թաշճեան հանգամանօրէն խօսեցաւ Մավեանի կեանքին ու գործին մասին, յատկապէս կեդրոնանալով անոր ուսուցչական տարիներուն վրայ, երբ ինք ալ իբրեւ աշակերտ դաստիարակուած էր դասարանին մէջ անոր հմայիչ ու ոգեշնչող ներկայութեան ազդեցութեան տակ:
Յայտագրի երկրորդ բաժինով Ալիս Այվազեան ներկայացուց Կոմիտաս վարդապետի երաժշտական ժառանգութիւնը:
Ան բացատրութիւններ տուաւ հայկական խազագրութեան մասին, նշելով Կոմիտասի տարած աշխատանքը այդ հոյակապ ձայնագրական համակարգի վերծանումին համար:
Ապա, ան ծանրացաւ Կոմիտասի՝ հայ երգը օտար ազդեցութիւններէ ձերբազատելու աշխատանքին վրայ, մէջընդմէջ մեներգելով անոր մշակումներէն յատկանշական նմոյշներ:
Երեկոն փակուեցաւ ընդհանուր գոհունակութեան մթնոլորտի մէջ վկայելով, որ Համազգայինի մշակութային երեկոները սկսած են փնտռուիլ կիպրահայութեան մշակութասէր տարրերուն կողմէ:
Վաստակաշատ բեմադրիչ Վարուժան Խտըշեանի մարմինը հողին յանձնուեցաւ
«Ազդակ».- Չորեքշաբթի, 30 Դեկտեմբեր 2015-ի յետմիջօրէի ժամը 2:00-ին, Անթիլիասի Ս. Գրիգոր Լուսաւորիչ Մայր տաճարին մէջ կատարուեցաւ բազմավաստակ դերասան եւ բեմադրիչ Վարուժան Խտըշեանի յուղարկաւորութեան արարողութիւնը` նախագահութեամբ Լիբանանի հայոց թեմի առաջնորդ Շահէ եպս. Փանոսեանի, ներկայութեամբ հանգուցեալի ընտանեկան պարագաներուն, հայ եւ օտար դերասաններու, բեմադրիչներու, գաղութի պատկան մարմիններու ներկայացուցիչներու եւ բարեկամներու:
Առաջնորդ սրբազանը իր խօսքին մէջ մանրամասնօրէն անդրադարձաւ Խտըշեանի կենսագրականին եւ գործունէութեան` վեր առնելով անոր վաստակը իբրեւ դերասան եւ բեմադրիչ, որ արուեստի աղն ու լոյսը եղաւ եւ տարածեց այս լոյսը իր հիմնած «Թատրոն 67» թատերախումբին, Համազգայինի «Գասպար Իփէկեան» թատերախումբին, ինչպէս նաեւ լիբանանեան բեմերու ընդմէջէն:
Այնուհետեւ հանգուցեալին մարմինը փոխադրուեցաւ Պուրճ Համուտի Ազգային գերեզմանատուն:
Մատրան մէջ տեղի ունեցած արարողութենէն ետք Զաւէն Պաաքլինի կարդաց Հայաստանի Հանրապետութեան սփիւռքի նախարար Հրանուշ Յակոբեանի, մշակոյթի նախարար Յասմիկ Պօղոսեանի եւ հայրենի վաստակաշատ հանգուցեալ դերասան Սօս Սարգսեանի կնոջ յղած ցաւակցական գիրերը:
Ապա դամբանական խօսքեր արտասանեցին դերասան եւ բեմադրիչ Մունիր Քեսրուանի, դերասաններու սենտիքայի նախագահ Ժան Քասսիս եւ Համազգայինի ընտանիքին անունով` Յակոբ Լատոյեան, որոնք հաստատեցին թատրոնին նկատմամբ Խտըշեանի ունեցած ներդրումը, նաեւ վաստակաւոր ուսուցիչ ըլլալու հանգամանքը` շեշտելով, որ ան իր յատուկ դրոշմը ձգեց թատերական կեանքին մէջ` նոր կեանք եւ նոր շունչ տալով անոր:
Նշենք, որ դամբանական խօսքերը յառաջիկային լոյս պիտի ընծայուին ամբողջութեամբ:
Հայրենի գեղանկարիչ Յաղթանակ Շահումեանի «Ցնորք եւ իրականութիւն» ցուցահանդէսի բացում (Լիբանան)
Հովանաւորութեամբ Կարօ եւ Ռիթա Սալխանեան ամոլին, կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 14 Յունիս 2018-ի երեկոյեան ժամը 7:00-ին տեղի ունեցաւ Յաղթանակ Շահումեանի (Յաղթօ) «Ցնորք եւ իրականութիւն» խորագիրը կրող ցուցահանդէսին բացումը` ներկայութեամբ Լիբանանի մէջ Հայաստանի Հանրապետութեան դեսպան Սամուէլ Մկրտչեանի եւ արուեստասէր բազմութեան:
Համազգայինի «Լիւսի Թիւթիւնճեան» ցուցասրահի տնօրէն Յակոբ Հաւաթեան ողջունելէ ետք ներկաները, պատիւ նկատեց ցուցասրահին մէջ հիւրընկալել հայրենի վաստակաւոր ժողովրդական արուեստագէտ Յաղթանակ Շահումեանը:
Ան նկատել տուաւ, որ Շահումեանի համար արուեստը ամբողջական ապրում է, կեանք է, նաեւ այդ ճամբով իր պայքարն է յանուն արդարութեան, գեղեցիկին, վսեմին եւ բարձրին:
«Կարելի չէ Շահումեանի արուեստը եւ իր մտաւորական յատկութիւնները տարանջատել իրարմէ, որովհետեւ ինք արուեստագէտի իր տաղանդին կողքին, նաեւ տագնապող մտաւորական է համամարդկային եւ մանաւանդ ազգային հիմնախնդիրներով», ըսաւ Հաւաթեան` աւելցնելով, որ ատիկա Շահումեանի արուեստին նոր թռիչք տուած է, եւ մենք պատեհութիւնը ունեցանք իր պրիսմակէն բաժին մը ցուցադրելու, սակայն եթէ այցելենք իր արհեստանոցը, այդտեղ պիտի գտնենք զանազան ստեղծագործութիւններ, որոնք կ՛արծարծեն Հայոց ցեղասպանութեան, անկախութեան, պետականութեան եւ պայքարի նիւթերը:
Հաւաթեան յաջողութիւն մաղթեց արուեստագէտին, որովհետեւ անոր յաջողութեամբ մեր մշակոյթը պանծալի կը դառնայ:
«Վստահ ենք, որ իր արծարծած մտահոգութիւնները այսօրուան մշակութային բնագաւառի դիմագրաւած մարտահրաւէրներուն գծով, իրենց արձագանգը կ՛ունենան մօտիկ ապագային, եւ մեր մշակոյթը առաւել եւս կը դառնայ ուշադրութեան եւ հոգածութեան կեդրոն մեր պետականութեան եւ մեր համահայկական միջավայրին կողմէ», հաստատեց Յակոբ Հաւաթեան:
«Բագին» գրական եռամսեան կը ներկայացուի Կլենտէյլի հայութեան
«Բագին» գրական եռամսեայ հանդէսը մօտաւորապէս տարիէ մը ի վեր կը հրատարակուի նոր դիմագիծով եւ Սոնիա Քիլէճեան-Աճէմեանի խմբագրութեամբ:
Այս առիթով, 8 Մարտ 2018-ի երեկոյեան, ժամը 7:30ին «Բագին»ի ծանօթացման երեկոյ մը կազմակերպուեցաւ Համազգայինի Շրջանային վարչութեան եւ Կլենտէյլի Կեդրոնական գրադարանի Արուեստ եւ մշակոյթ գրասենեակի Հայկական բաժինի համադրող Էլիզապէթ Գրիգորեանի գործակցութեամբ:
Ձեռնարկին բացումը կատարեց Էլիզապէթ Գրիգորեան, որ նշեց հայ գաղութէն ներս գործող Արուեստ եւ մշակոյթ գրասենեակին կարեւորութիւնը եւ յայտարարեց յառաջիկայ օրերուն գրադարանէն ներս տեղի ունենալիք ձեռնարկներու թուականները:
Ան բարի գալուստ եւ յաջողութիւն մաղթեց Սոնիա Աճէմեանին:
Համազգայինի անունով հանդէս եկաւ «Բագին»ի նախկին խմբագիրի օգնական Արփի Համբարեան-Ճիէրեան, որ նշեց, թէ կէս դարէ աւելի կեանք ունեցող «Բագին»ը նոր շունչով դարձեալ գործի լծուած է, նոր շունչով՝ հիմնադիրներուն նպատակը պահելով հանդերձ:
Ան յաջողութիւն մաղթեց խմբագիրին եւ ընդգծեց, որ «գրական հանդէս մը միայն խմբագիրի աշխատանքով չի կրնար մեծաքայլ ընթանալ: 
Հանդէսը կարիք ունի ընթերցուելու, փորձառու եւ երիտասարդ՝ սկսնակ գրողներու»:
Ապա, ան բեմ հրաւիրեց Սոնիա Քիլէճեանը:
ԲԱԳԻՆ
Համազգային Հայ Կրթական եւ Մշակութային Միութեան Կեդրոնական Վարչութիւնը այսու կը ծանուցէ, թէ 1962ին ծնունդ առած «Բագին»ը այս տարի կը թեւակոխէ նոր հանգրուան մը։
54 տարիներէ ի վեր, Սփիւռքի մտաւորական ընտրանին «Բագին»ի մէջ գտած է ստեղծագործական եւ բանասիրական երկակի հարթակ մը, որուն վրայ վաւերական անուններու կողքին երեւցած ու կազմաւորուած են անոնց յաջորդող սերունդները։
Կարօ Սասունիով, Եդուարդ Պոյաճեանով ու Պօղոս Սնապեանով ձեւաւորուած «Բագին»ը այսօր կը հանդիսանայ գրականութեան եւ արուեստի նուիրուած՝ Սփիւռքի ամէնէն երկարակեաց եւ յարգելի հանդէսը։
2003ին վերոյիշեալ անուններուն յաջորդող խմբագիրը, Յակոբ Պալեան, տասներկու տարիներ իր մտասեւեռման առարկայ դարձուց «Բագին»ը, ապահովելով անոր անխափան հրատարակութիւնը, եւ այդ ճամբով գուրգուրալով արեւմտահայ գրական մթնոլորտի պահպանման վրայ։ 
Միաժամանակ, ան «Բագին»ին բերաւ դեռահաս աշխատակիցներ, որոնք կը շարունակեն բոլորուիլ «Բագին»ին շուրջ այսօր։
2015ի աւարտին, իր տարիքի բերմամբ, Յակոբ Պալեան «Բագին»ի խմբագրի պաշտօնէն կամովին դադրելու խնդրանք ներկայացուց Համազգայինի Կեդրոնական Վարչութեան, որ ընթացք տուաւ ընկերոջ փափաքին։
Այսու մեր շնորհակալութիւնը կը յայտնենք Յակոբ Պալեանին, իր պաշտօնավարութեան ընթացքին իր դերակատարութեան եւ «Բագին»ին մատուցած ներդրման համար։
«Բագին»ը այժմ կը մտնէ փոխանցման թարմ շրջան մը։
Արդարեւ, Համազգայինի Կեդրոնական Վարչութիւնը ուրախութեամբ կը ծանուցէ, թէ 1 Յունուար 2016էն սկսեալ, «Բագին»ի Խմբագիր նշանակած է Սոնիա Քիլէճեան-Աճէմեանը, իսկ Փոխ-խմբագիր Նորա Բարսեղեանը:
Անոնց կողքին պիտի գործէ Խմբագրական Խորհուրդ մը, հետեւեալ կազմով. Քրիստիան Բատիկեան, Մարուշ Երամեան, Վիգէն Թիւֆէնքճեան, Յակոբ Կիւլլիւճեան, Աւետիս Հաճեան, Շաղիկ Մկրտիչեան, Վարդան Մատթէոսեան, Արքմենիկ Նիկողոսեան, Արամ Պաչեան, Սեւան Տէյիրմէնճեան, Միրնա Տուզճեան եւ Յարութիւն Քիւրքճեան։
Նոր շրջանի «Բագին»ի անդրանիկ թիւը որ պիտի ըլլայ միացեալ՝ լոյս պիտի տեսնէ Յուլիս 2016ին։
Համազգայինի Կեդրոնական Վարչութիւնը վստահ է, որ «Բագին»ի նորանշանակ Խմբագիրը, Փոխ-խմբագիրն ու Խմբագրական Խորհուրդը պիտի շարունակեն ամրագրել զիրենք նախորդողներուն աւանդը, միաժամանակ սատարելով արեւմտահայերէնի պահպանման, Սփիւռքի թէ Հայաստանի մէջ ծաւալող ստեղծագործական ու իմաստասիրական ճիգին դէպի «Բագին» ուղղորդման եւ իմացական խօսքի հնչեղութեան։
Կեդրոնական ՎարչութիւնՀամազգային Հայ Կրթական եւ Մշակութային Միութեան
Պէյրութ, 11 Ապրիլ 2016
Համազգայինի «Բ. Կանաչեան» Քոլեճի աւարտական դասարանի աշակերտ Բալիկ Լատոյեանի հաշուետու համերգ (Լիբանան)
Կազմակերպութեամբ Համազգայինի «Բ. Կանաչեան» երաժշտական քոլեճին, Երկուշաբթի, 25 Յունիս 2012-ին, երեկոյեան ժամը 8:00-ին, Համազգայինի «Լ. Շանթ» Մշակութային Կեդրոնի «Գ. եւ Հ. Արմէնեան» սրահին մէջ տեղի ունեցաւ Յասմիկ Գասպարեանի աւարտական դասարանի աշակերտ Բալիկ Լատոյեանի դաշնակի հաշուետու համերգը` ներկայութեամբ պատկան մարմիններու ներկայացուցիչներու, դասատուներու, ծնողներու եւ աշակերտներու:
Համերգի բարի գալուստի խօսքը արտասանեց Համազգայինի «Բ. Կանաչեան» երաժշտական քոլեճի տնօրէն Աշոտ Ճենտերեճեան, որ նշեց, թէ այս համերգը աւարտական աշակերտի բազմամեայ գործունէութիւնը ներկայացնող առիթ մըն է:
Ան ըսաւ, որ Բալիկ Լատոյեան քոլեճի այս տարուան միակ աւարտական աշակերտն է:
Ապա խօսք առաւ աւարտական դասարանի աշակերտ Բալիկ Լատոյեանի ուսուցիչ Յասմիկ Գասպարեան, որ հաստատեց, որ Լատոյեան եղած է աշխատասէր, նպատակասլաց եւ համեստ աշակերտ մը, որուն հետ աշխատիլը հաճելի էր:
Գասպարեան աւելցուց, որ Բ. Լատոյեան լիուլի կատարած է իրեն վստահուած պարտականութիւններն ու աշխատանքները:
Լատոյեան նուագեց Պախի, Շոփենի, Շումանի, Պեթհովենի, Պաղտասարեանի ստեղծագործութիւններէն հատուածներ:
Լատոյեան նաեւ Կոմիտասի «Գարուն ա» ստեղծագործութիւնը նուիրեց իր ուսուցիչին` իբրեւ երախտագիտութեան զգացում:
Մենահամերգը փակուեցաւ Պապաճանեանի «Վաղարշապատի պարը» նուագի կատարողութեամբ:
Պաղտասարեանի ստեղծագործութեան նուագին ջութակով իր մասնակցութիւնը բերաւ Հրակ Տեմիրճեան:
Դաշնակի հաշուետու համերգը լաւագոյն առիթը հանդիսացաւ աւարտական դասարանի աշակերտի մենակատարման, փորձառութեան ձեռքբերման եւ բազմամեայ գործունէութեան արդիւնքի միատեղման: Աշխատանք մը, որ միեւնոյն ատեն արժանացաւ ներկաներու ծափահարութիւններուն եւ գնահատանքին:
Բազմաձայն զրոյց` «Լիբանանահայութեան եւ պոլսահայութեան իրականութեան պատկերացումը գրականութեան մէջ» (Լիբանան)
Կազմակերպութեամբ Համազգայինի Լիբանանի Շրջանային վարչութեան, Կիրակի, 11 Հոկտեմբեր 2015-ի երեկոյեան ժամը 7:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ բազմաձայն զրոյց` նիւթ ունենալով «Լիբանանահայութեան եւ պոլսահայութեան իրականութեան պատկերացումը գրականութեան մէջ»:
Մասնակիցներն էին` Նորվան արք. Զաքարեան, Գրիգոր Պըլտեան, Յարութիւն Քիւրքճեան եւ Սեւան Տէյրմէնճեան:
Բազմաձայն զրոյցին բացման խօսքը արտասանեց Շաղիկ Մկրտիչեան:
Ան անդրադառնալով Գրիգոր Պըլտեանի գիրքերուն, որոնց առանցքը կը կազմէ ապրուած վայրը` իր շրջապատով, կարգ մը հարցադրումներ ըրաւ, թէ որքանո՞վ մեր գրականութիւնը իր ստեղծման վայրերուն մէջ կ՛արձագանգէ եւ ինչքանո՞վ անոնց իրականութիւնը մեր գրականութեան մէջ կ՛երեւի:
Առաջին բանախօս Նորվան արք. Զաքարեան, պատմական ակնարկ մը նետելով 1975 թուականին վրայ, երբ քաղաքացիական պատերազմը սկսաւ Լիբանանի մէջ, ըսաւ, որ այդ ժամանակաշրջանին Պըլտեան կ՛ապրէր Փարիզի մէջ եւ ներշնչուելով այդ դէպքերէն լծուեցաւ «Քանդուող քաղաքի մը համար» գործին:
Նորվան արք. Զաքարեան հաստատեց, որ ասիկա հոյակապ հնարք եւ որակ ունեցող գործ մըն է, որուն մէջ կ՛արտացոլայ Պըլտեանի հանճարը:
Ան կարդաց գիրքէն հատուած մը, որ առնչուած էր Պէյրութին` շեշտելով Պըլտեանի բանաստեղծական զգայնութեան կարողութիւնը, որովհետեւ ընթերցողը պահ մը կը հաւատար, որ հեղինակը Պէյրութ կը գտնուէր այդ աշխատութիւնը գրած ատեն, մինչ ան հեռաւոր Փարիզի մէջ էր:
Եզրափակելով իր խօսքը` սրբազանը հաստատեց, որ Պըլտեան լիբանանահայութեան իրականութեան պատկերացումը տուած է գրականութեան մէջ:
Այնուհետեւ Ռուպինա Մկրտիչեան կարդաց «Սեմեր» գիրքէն հատուած մը` վերլուծելով զայն:
Կապոյտ Տնակի ամավերջի հանդէսը (Փարիզ)
Մեծ խանդավառութիւն ու շէնութիւն մը կար այդ օր՝ Շաբաթ, 18 Յունիս 2022-ին Փարիզի Հայ Մշակոյթի Տան մէջ, գետնայարկէն մինչեւ երկրորդ յարկի Տէմիրեան սրահ։
Սրահը զարդարուած էր այդ օրուան նախընթրիքի հիւրասիրութեան պատշաճող շատ գեղեցիկ սեղանով մը, կապոյտ գոյներու տարբեր երանգներով։
Կապոյտ Տնակը աշխատանոց մըն է հայերէն լեզու, մշակոյթ եւ պատմութիւն փոխանցելու երեխաներուն՝ խաղերով, երգերով եւ ձեռային աշխատանքներով, ըստ կարելւոյն շաբաթական երկու ժամուան ընթացքին։
Կապոյտ Տնակի ստեղծումը նախաձեռնութիւնն է Փարիզի Համազգայինին, ընդառաջելով կարգ մը ծնողներու խնդրանքին, որուն հանդէպ Համազգային չէր կրնար անտարբեր մնալ։
Հակառակ համաճարակի ստեղծած անորոշ վիճակին, շուտով Համազգայինը կազմեց երկու դասարաններ 3-4 եւ 5-7 տարեկաններու համար, ուր կը դասաւանդեն Ռոզին Թաշճեան եւ Նոնիկ Յովհաննէսեան չորս օգնականներու ընկերակցութեամբ։
Պէտք է նշել, որ երեխաներու ութսուն առ հարիւրը հայախօս չէ, ինչ որ կը պահանջէ առաւել աշխատանք։
Այդ օրուան ահռելի տօթը(38°C) չէր կասեցուցած մանուկներուն եւ կազմակերպիչներու թափը, եւ յիշատակելի էր ծնողներու բացարձակ ներկայութիւնը։
Նոնիկ Յովհաննէսեան հայերէն լեզուով իր բացման խօսքին մէջ շնորհակալութիւն յայտնեց ծնողներուն իրենց ներկայութեան նաեւ իրենց վստահութեան, քաջալերանքին եւ հետեւողականութեան համար։
Ան ըսաւ, որ մեր նպատակը եղաւ ընդունիլ երեխաները հայկական մթնոլորտի մէջ եւ ցոյց տալ, որ թէեւ կ՛ապրինք սփիւռքի մէջ, սակայն ժառանգած ենք լայնածաւալ պատմութիւն, լեզու եւ գիր։ 
Ապա աւելցուց ըսելով, որ յաջորդ տարի ծրագրած ենք ունենալ երրորդ դասարան մը։
Լոռի Պաղտասարեան, իբրեւ ծնողք, ֆրանսերէնով յայտնեց հետեւեալը. «Համազգային-Փարիզը կրցաւ իրականացնել մեր երազը, բերել մեր զաւակները այն նոյն յարկին տակ, ուր մենք հայերէն սորվեցանք Կապոյտ Խաչի հայերէնի դասընթացքներուն ընթացքին։
Ամէն բան իրականացաւ շնորհիւ մեր ընկերոջ Սեւակ Թոսունեանի խանդավառութեան եւ յարատեւ ջանքերուն»։
Բացման խօսքէն ետք Ա. դասարանի փոքրերը Ռոզին Թաշճեանի ղեկավարութեամբ մասնակցեցան իրենց թաշկինակներով «Բարի լոյս» երգին, որուն կը յաջորդէր «Շողգամի» զաւեշտը ՝ուր իւրաքանչիւր փոքրիկ ունէր իր յատուկ դերը։
Երկրորդ դասարանի երեխաները ներկայացուցին Սասունցի Դաւիթի առասպելական հեքիաթի գլխաւոր հերոսները, իւրաքանչիւրը յայտնելով իր ինքնութիւնը՝ ստանձնած դերին մէջ, այս բոլորը իրենց ուսուցչուհիին Նոնիկ Յովհաննէսեանի եւ Կարէն Ճիմպաշեանի մեկնաբանութեամբ, պաստառի վրայ արդէն արձանագրուած հայերէն եւ ֆրանսերէն տարբերակներով։
Յայտագրի վերջաւորութեան երեխաները, ուսուցիչները եւ ծնողները միասին շրջանակ կազմած երգեցին նախապէս բազմագրուած «Մենք մանուկներ հայոց ազգի» եւ «Ցտեսութիւն» երգերը։
Հանդէսը փակուեցաւ նախընթրիքի հիւրասիրութեամբ, ուր ծնողներ խմբուած կը զրուցէին։
Հոն կը լսեմ հետաքրքրակսն արտայայտութիւններ. «Տղաս հոս հանգիստ զգաց, բարդոյթ չունի, կը տեսնէ, որ կան իրեն նման հայ եւ ոչ հայախօս երեխաներ, որոնք կ՛ուզեն հայերէն սորվիլ, եւ ուրախ եմ որ զաւակս հայ ընկերներ ալ պիտի ունենայ»։
Ուրիշ մը. «Ես ալ ուրախ եմ, որ աղջիկս վարժուեցաւ հայկական մթնոլորտին եւ հայկական դպրոցին, որ այլեւս իր շաբաթական յայտագրին մաս պիտի կազմէ»:
Լսելով այս բոլորը հարց տուի ես ինծի. «Արդեօք այս լսածներս չէի՞՚ն լրացներ Համազգայինի Փարիզի նախաձեռնութեան նպատակներէն մաս մը»։
Յաջողութիւն «Կապոյտ Տնակին», մաղթելով երկար տարիներու յարատեւում։
Ներկայ մը
Համազգայինի միջդպրոցական արտասանութեան մրցումը (Փարիզ)
Հայաստանի Ա. Հանրապետութեան 100-ամեակի եւ Համազգայինի հիմնադրութեան 90-ամեակի հանդիսութիւններու ծիրին մէջ Համազգայինի Փարիզի մասնաճիւղը կազմակերպեց Ֆրանսայի տարածքին գործող հայկական միօրեայ, ամէնօրեայ եւ անհատական վարժարաններու միջեւ արտասանութեան մրցում մը՝ 8-12 եւ 13-17 տարեկան աշակերտներու համար։
Ձեռնարկը տեղի ունեցաւ Կիրակի, 18 Նոյեմբեր 2018-ի յետմիջօրէին, Ս. Յովհաննէս-Մկրտիչ Մայր տաճարի «Ն.Ֆրէնկեան» ծայրէ ծայր լեցուն սրահին մէջ, ուր համախմբուած էին կրթական դաստիարակներ, ծնողներ, մանուկներ ու պատանիներ։
Իւրաքանչիւր թեկնածու պիտի ներկայացնէր երկու արտասանութիւն. 8-12 տարեկաններուն համար՝ Մուշեղ Իշխանի «Հայ լեզուն տունն է Հայուն »-ը՝ պարտադիր եւ մէկ ազատ ընտրութիւն, իսկ 13-17 տարեկան աշակերտներուն՝ Դանիէլ Վարուժանի «Ձօն »-ը պարտադիր էր եւ նոյնպէս՝ մէկ ազատ ընտրութիւն։
Միութեան հրաւէրին ընդառաջած էին Մարսիլիոյ Համազգայինի ճեմարանը, Համազգային-Թարգմանչաց ամէնօրեայ եւ շաբաթօրեայ վարժարանները, ՀԲԸՄ-Փարիզ միօրեան, ՀայԴաս միօրեան, Դպրոցասէրը, Սուրբ Մեսրոպ-Արապեան վարժարանը, Հրանդ Տինք դպրոցը (արտամրցում)։
Անհատական մասնակցութիւն բերին նաեւ քանի մը աշակերտներ։
Այնուհետեւ շուրջ չորս ժամերու ընթացքին բեմին վրայ արտասանեցին փոքրիկներն ու պատանիները, որոնք բացի պարտադիր քերթուածներէն՝ արտասանեցին նաեւ Ս. Կապուտիկեանի, Զահրատի, Յ. Շիրազի, Ե. Չարենցի, Հ. Սահեանի, Ղ. Աղայեանի, Խ. Դաշտենցի, Մ. Մեծարենցի, Զ. Խրախունիի, Շ. Նարդունիի եւ Մ. Պչաքճեանի երկերէն հատընտիրներ։
Դատակազմը բաղկացած էր կրթական դաստիարկներ՝ Հիլտա Գալֆայեան-Փանոսեանէ, Արմինէ Գէորգեանէ եւ Կարապետ Տագէսեանէ, ասմունքողներ՝ Մարինա Յովհաննիսեանէ եւ Արտաշէս Ոսկանեանէ։
Անոնք երկար խորհրդակցութենէ ետք ընտրեցին իւրաքանչիւր մակարդակէն լաւագոյնները, այսպէս.-
Ա. մակարդակէն (8-էն 12 տարեկան) առաջին մրցանակը ստացաւ Ալիք Ճիւմպիւշեան (անհատապէս մասնակցող), երկրորդ հանդիսացան՝ Թէա Խաչերեան (Սուրբ Մեսրոպ-Արապեան) եւ Կարապետ Քէշիշեան (Դպրոցասէր), իսկ երրորդ կարգի մրցանակը շահեցան՝ Իրինա Մաքարեան (ՀայԴաս) եւ Արթիւր Յովսէփեան (Սուրբ Մեսրոպ-Արապեան)։
Բ. մակարդակէն (13-17 տարեկան) առաջին մրցանակը ստացաւ Մանէ Աղասարեան (անհատապէս մասնակցող), երկրորդ՝ Ալիսա Ալաճեան (Համազգային-Մարսիլիա) եւ երրորդ հանդիսացաւ Ժորժէթ Թեփերճեան (Համազգային-Մարսիլիա)։
Լսարանին յատուկ մրցանակին արժանացան՝ Լեւոն Էքմէքճեան (Դպրոցասէր) եւ Լիլիթ Աղասարեան (անհատապէս մասնակցող)։
Ինչպէս յայտնեց դատակազմի անդամ Կարապետ Տագէսեան, մասնակցող բոլոր աշակերտները մրցանակի արժանի էին, բայց պէտք էր ընտրութիւն կատարել։
Արդարեւ անխտիր իւրաքանչիւր աշակերտ ստացաւ իր նուէրը։
Իսկ նուիրատուներն էին՝ «Գիրք » հրատարակչատունը, Հ.Պաղտասարեան եւ Ս. Շնորհօքեան։
Մրցանակակիր աշակերտները ստացան նաեւ յատուկ վկայականներ։
Ձեռնարկին ընթացքին Խանդավառ մթնոլորտ կը տիրէր, եւ բոլորը շատ գնահատեցին այս նախաձեռնութիւնը :
«Բարսեղ Կանաչեան» երաժշտական քոլեճի կիթառահարներու համոյթին ելոյթը (Լիբանան)
Կազմակերպութեամբ Համազգայինի «Բարսեղ Կանաչեան» երաժշտական քոլեճին, Երեքշաբթի, 17 Մայիս 2011-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ քոլեճի կիթառահարներու համոյթին ելոյթը` ներկայութեամբ արուեստագէտներու եւ արուեստասէրներու:
Հանդիսութեան սկզբնաւորութեան խօսք առաւ Համազգայինի «Բարսեղ Կանաչեան» երաժշտական քոլեճի տնօրէն Արմէն Քեչեկ, որ նշեց, թէ չորս տարիէ ի վեր կը գործէ համոյթը, որ տարուէ տարի թէ՛ թիւի, թէ՛ որակի աճ կ՚արձանագրէ:
Ան հաստատեց, որ քառամեայ հետեւողական գործունէութիւնը նաեւ ցուցանիշ է յաջողութեան:
Քեչեկ ընդգծեց, որ համոյթի ստեղծման եւ պահպանման մէջ մեծ դերակատարութիւն ունի խումբի գեղարուեստական ղեկավար Մրկտիչ Միքայէլեան, որ մնայուն կերպով կը հետեւի համոյթի աշխատանքներուն:
Ապա ելոյթ ունեցաւ քոլեճի կիթառահարներու համոյթի մեծերու խումբը, որ նուագեց տասը ստեղծագործութիւններ, որոնցմէ կարելի է նշել Սեմենթի «Քորոս»ը, Մկրտիչ Միքայէլեանի վերամշակումով «Քոչարի»ն, արժանթինեան «Միլոնկա»ն, սպանական «Մորենիթա»ն, Փիացցոլայի «Լիպերթանկօ»ն եւ այլն:
Մեծերու կատարումէն ետք, խումբին միացաւ փոքրերու խումբը, որ նուագեց «Քորոսքոսքոս»ը եւ «Մալակենիա»ն:
Շուրջ մէկ ժամուան ընթացքին, «Բ. Կանաչեան»ի 24 աշակերտները իրենց բարձրորակ կատարումով եւ բազմաճիւղ երգաշարով հանդիսատեսներուն մօտ ստեղծեցին մեծ խանդավառութիւն:
«Բարսեղ Կանաչեան» երաժշտական քոլեճի ջութակահարներու համոյթին ելոյթը (Լիբանան)
Կազմակերպութեամբ Համազգայինի «Բարսեղ Կանաչեան» երաժշտական քոլեճին, Շաբաթ, 21 Մայիսին, երեկոյեան ժամը 7:30-ին, Համազգայինի «Լեւոն Շանթ» մշակութային կեդրոնին մէջ տեղի ունեցաւ քոլեճի ջութակահարներու համոյթին ելոյթը` ներկայութեամբ արուեստագէտներու եւ արուեստասէրներու:
Հանդիսութեան բարի գալուստի խօսքը արտասանեց «Բարսեղ Կանաչեան» երաժշտական քոլեճի տնօրէն Արմէն Քեչեկ, որ նշեց, թէ այսպիսի համերգներ շարժառիթ կը հանդիսանան կատարողական փորձառութիւն ձեռք բերելու:
Ան շեշտեց, որ ջութակահարներու համոյթը յարատեւ ու կազմակերպուած կերպով կը տանի իր աշխատանքները, որոնց գեղարուեստական ղեկավարն է քոլեճի ուսուցիչ Գարիկ Գասպարեան:
Ապա ելոյթ ունեցաւ ջութակահարներու համոյթը, որ նուագեց Եկմալեանի, Գորելլիի, Մենտելսոնի, Կոմիտասի, Շամինատի, Խաչատուրեանի, Կանաչեանի եւ այլ երաժշտահաններու ստեղծագործութիւններէն գոհարներ, որոնք արժանացան ներկաներու ջերմ գնահատանքին:
Յայտագիրը փակուեցաւ Կոմիտասի «Վաղարշապատի պար» երաժշտութեան կատարումով:
«Բարսեղ Կանաչեան» երաժշտանոցի բացում (Գանատա)
Ուրբաթ, 6 Սեպտեմբեր 2019-ի երեկոյեան ժամը 6:00-ին, Համազգայինի Մոնթրէալի «Սանահին» մասնաճիւղի վարչութիւնը մեծ ուրախութեամբ հիմը դրաւ «Բարսեղ Կանաչեան» երաժշտանոցին եւ բացաւ իր դռները, «Արմէն Կարօ եւ Շաքէ Կէօնճեան» Կեդրոնէն ներս, միանալով իր Լիբանանի եւ Սուրիոյ քոյր մասնաճիւղերուն «Բարսեղ Կանաչեան» երաժշտանոցներու ընտանիքին։
Մեծ էր խանդավառութիւնը այցելող ընտանիքներուն եւ անսահման իրենց ու զաւակներուն ուրախութիւնը, որովհետեւ վերջապէս, Հայ Կեդրոնի համալիրի շրջափակին մէջ, անոնք առիթը պիտի ունենան զբաղելու իրենց նախասիրած նուագարանով, Համազգայինի հովանիին տակ։
Ուրախ ենք յայտարարելու, թէ բացման օրն իսկ մենք ունեցանք արդէն 30-ի հասնող աշակերտներու արձանագրութիւն, եւ մեծ յոյս ունինք, որ յաջորդ շաբաթներուն այս թիւը պիտի բազմապատկուի։
Առ ի յիշեցում, երաժշտանոցը կ՚ընծայէ հետեւեալ գործիքներու դասընթացքներ՝ դաշնակ, երգեհոն, կիթառ, ջութակ, դուդուկ, սրինգ, գլլարինէթ եւ սաքսոֆոն։
Ունինք նաեւ ձայնամարզութեան դասընթացք, իսկ 5-12 տարեկաններուն համար՝ երաժշտական նախապատրաստութեան (initiation musicale) խմբային յատուկ ծրագիր։
Բոլոր անոնք որոնք յաւելեալ տեղեկութեան կարիքը ունին, կրնան հեռաձայնել երաժշտանոցի յատուկ թիւին՝ 514-942-4749, կամ գրել pganachian@gmail.com հասցէին։
Ազգային-ժողովրդական երգերու մեկնաբան Լեւոն Գաթրճեանի մեծարանքի երեկոյ (Լիբանան)
Երկար տասնամեակներէ ետք, լիբանանահայ երաժշտասէր հանրութիւնը Երեքշաբթի, 21 Հոկտեմբեր 2014-ի երեկոյեան ժամը 8:00-ին, Պուրճ Համուտի «Յակոբ Տէր Մելքոնեան» թատերասրահին մէջ վերյիշեց ու ապրեցաւ Լիբանանի նախապատերազմեան 1960-ական ու 1970-ական թուականներու մշակութային քաղցր յիշատակները:
Լիբանանի հայոց թեմի առաջնորդ Շահէ եպս. Փանոսեանի եւ միութենական ներկայացուցիչներու ներկայութեան Համազգայինի Լիբանանի Շրջանային վարչութեան կազմակերպած հանրայայտ երգիչ Լեւոն Գաթրճեանի մեծարանքի երեկոն իւրայատուկ նախընթաց մը եղաւ լիբանանահայ մշակոյթի վերակենդանացման առումով:
Ձեռնարկին բացումը կատարեց Ալին Նաքքաշեան, որ Համազգայինի Լիբանանի Շրջանային վարչութեան անունով ողջունեց ներկաները` ներկայացնելով օրուան մեծարեալ արուեստագէտ Լեւոն Գաթրճեանին հակիրճ կենսագրականը:
Պերճուհի Բարսեղեանի «Խանձուած Օրերը» գիրքին շնորհահանդէսը (Լիբանան)
Համազգայինի Լիբանանի Շրջանային վարչութեան կազմակերպութեամբ եւ Համազգայինի «Վահէ Սէթեան» հրատարակչատան գործակցութեամբ, Ուրբաթ, 21 Ապրիլ 2017-ին, երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ շնորհահանդէսը Յակոբ Պալեանի խմբագրած` Պերճուհի Բարսեղեանի «Խանձուած օրերը» գիրքին:
Համազգայինի Լիբանանի Շրջանային վարչութեան անունով խօսք առաւ Մարինա Համամճեան:
Ան ըսաւ, որ Պերճուհի Բարսեղեանի ստորագրութեամբ եւ Յակոբ Պալեանի խմբագրութեամբ «Խանձուած օրերը» հայ գրականութեան լաւագոյն յուշագրութիւններէն մէկը կը նկատուի, ապա յայտնեց, որ գիրքին վկայութիւնները յաջողած են պատմողականէն անդին նուաճել ու թափանցել խորքային ճշմարտութեան եւ հայ մարդու դժբախտ ճակատագիրին, հակառակ անոր ինքնակենսագրական ոճով գրուած ըլլալուն:
«Խանձուած օրերը» գիրքէն հատուածներ կարդացին Ազգային Եղիշէ Մանուկեան քոլեճէն Վիքի Փանոսեան եւ Աւօ Մարգարեան:
Այնուհետեւ խօսք առաւ Սալբի Քիւրքճեան-Թաշճեան: Ան ըսաւ, որ «Խանձուած օրերը» հրատարակութիւնը լուսարձակի տակ կը բերէ այն ապրուած օրերը, որոնք հարազատ յիշողութեամբ նկարագրութիւններ են, արեան ճամբով հարթուած ճանապարհներ, որոնք պատմութեան մէջ անջնջելի կը մնան ո՛չ միայն իբրեւ հայ կնոջ մը յիշատակած տողերը, այլեւ դալար կեանքի ձգտումի մը պայքարը` ցեղասպան թշնամիին գործած աւերներուն դէմ:
Նանսիի Համազգայինի պարախումբի ելոյթը(Ֆրանսա)
Շաբաթ, 30 Մարտ 2013-ին, Ֆրանսայի Ստրասպուրկ քաղաքին մէջ,Նանսիի Համազգայինի ՀԱՅԱՍԱ մասնաճիւղի ՀԱՅԱՍԱ պարային համոյթը մասնակցեցաւ Սիլվա Յակոբեանի մենահամերգին՝ հանդէս գալով պարային համարներով։
Ջերմ մթնոլորտի մէջ կայացած մենահամերգը կազմակերպած էր տեղի MSCA Հայ Մշակոյթի Տունը՝ գլխաւորութեամբ Վաչագան Աւետիսեանի։
Համազգային Նուպար Խաչատուրեան թատերախումբ մասնաճիւղի թատերական ելոյթ (Աւստրալիա)
Աւստրալիոյ Համազգային Նուպար Խաչատուրեան Թատերախումբ Մասնաճիւղը հանդէս եկաւ իր երկրորդ թատերական ելոյթով՝ «Սառած Մարդը» խորագրով, հեղինակութեամբ Կարօ Խաչիկեանի եւ հովանաւորութեամբ Թեմիս բարեխնամ Առաջնորդ Գերաշնորհ Տէր Հայկազուն Եպիսկոպոս Նաճարեանի:
«Zenith» դահլիճէն ներս թատերասէր հոծ բազմութիւն մը ներկայ էր Շաբաթ 14 Մայիս 2016-ի երեկոյեան երկու տարբեր ժամերու ներկայացման: Առաջինը կ.ե. ժամը 4.30-ին, իսկ երկրորդը երեկոյեան ժամը 7.30-ին:
Ներկայ էին «Դրօ» Առանձնակի Կոմիտէի ներկայացուցիչը, Համազգայինի Շրջանային Վարչութիւնը, Կոլսթըն Ճեմարանի տնօրէնը, զանազան կազմակերպութիւններու ներկայացուցիչներ եւ թատերասէր հոծ հասարակութիւն մը:
Երկու տարբեր ժամերու ներկայացումները սկսան ճիշդ որոշուած ժամերուն:
Բացման խօսքը կատարեց Ազնիւ Ինկիլիզեան եւ նշեց որ անցեալ անգսմ պատշաճ էր ներկայացնել ողբերգութիւն՝ Ցեղասպանութեան հարիւրամեակի առիթով, սակայն այս անգամ յարմար տեսան կատակերգութիւն՝ մանաւանդ այս օրերու կեանքի դժուարութիւնները յաղթահարելու համար, գէթ մի քանի ժամ:
Ներկայացումը անմիջապէս որ սկսաւ արդէն ներկաներու բարձրաձայն խնդուքն ու ծիծաղը կ'արձագանգէր սրահէն ներս, ուր հանդիսատեսը պահ մը մոռցած էր իր օրուան հեւքն ու հոգերը:
Կ'արժէ նշել որ մինչեւ օրս ներկայացուած թատերախաղերուն չեն եղած այսքան մեծ թիւով մասնակցող երիտասարդներ ու պատանիներ:
Անհաւատալի երեւոյթ էր այս. 20-25 թիւով աշխոյժ երիտասարդներ համախմբել եւ յաջողութեան թափնիով պսակել:
Ընկհ. Ազնիւ Ինկիլիզեան Թատրոնի աւարտին շնորհակալութիւն յայտնեց թատրոնի յանձնախումբին եւ դերակատարներուն իրենց նուիրած ժամերուն եւ անկեղծ ներդրումին համար:
Ան բեմ հրաւիրեց անցեալի վաստակաւոր դերասանուհի ընկհ. Լուսի Վարպետեանը իւրաքանչիւր մասնակցողի գնահատական յանձնելու համար:
Համազգային Նուպար Խաչատուրեան Թատերախումբը թէ՛ իր հիմնական դերասաններով եւ թէ նոր երիտասարդներով ահաւասիկ անգամ մը եւս յաջողեցաւ արձանագրել փայլուն արդիւնք, ինչպէս արդէն նշմարելի էր իւրաքանչիւր հանդիսատեսի դէմքին վրայ երեւցող ժպիտէն՝ երբ անոնք կը մեկնէին սրահէն:
«Կռունկը Կը Կանչէ» թատերախաղի ներկայացում (ԱՄՆ)
Կիրակի, 5 Նոյեմբեր 2017-ին վայելեցինք Համազգայինի հովանաւորութեամբ եւ Ցոլակ Խաչերեանի բեմադրութեամբ «Կռունկը Կը Կանչէ» թատերախաղը:
Մեզմէ շատեր այս թատրերգութիւնը ըմբոշխնած են մէկէ աւելի անգամներ, սկսեալ 70ական թուականներէն, երբ առաջին անգամ Համազգայինի «Գասպար Իփէկեան» թատերախումբը շրջեցաւ Սփիւռքի զանազան գաղութներ, ներառեալ՝ Հալէպ, Դամասկոս, Գամիշլի, ներկայացնելով թատրերգութիւնը՝ Ժորժ Սարգիսեանի բեմադրութեանբ, եւ հմայելով բոլորը:
Հայրենիքէն կանչող «Կռունկ»ը սթափեցման ահազանգ էր շատերուն, Կոմիտասեան երգի հոգեպարար մեղեդիին ընդմէջէն՝ մերթ յուզելով եւ մերթ զգաստացնելով, թէ նոյն ազգին պատկանող հայրենիքի խորհրդանիշ Կռունկը «Կը ծեծէր հայուն հոգիի պատերը»:
Հեղինակը՝ 101ամեայ Ժագ Ս. Յակոբեան, Կիրակի ժամանեց թատերասրահ եւ ուշի ուշով հետեւելէ ետք խօսք առնելով՝ յայտնեց իր յուզումն ու գնահատանքը Համազգայինին, թատերական միաւորին, բեմադրիչին, դերակատարներուն եւ հանդիսատեսներուն:
Սիրողական մակարդակէ շատ աւելի բարձր այս խաղարկութիւնը, կարգ մը դերակատարներուն մօտ կու տար այն խոստումը, թէ ապագային շատ աւելի յաճախակիօրէն պիտի տեսնենք նման բեմադրութիւններ, որոնց այնքա՛ն կարիքը ունի այս գաղութը:
Նիւթը՝ կեանքն է սփիւռքահայ ընտանիքի մը, որ գաղթած է Աւստրալիա, քառասունական թուականներուն:
Նոր քաղաքը առիթ կու տայ ընտանիքի հօր՝ Մարգար Յակոբեանին, որ ընտրէ օտարումը եւ հեռանայ հայ համայնքէն, իբրեւ վրէժ իր մերժուած հայ գրողի անցեալէն:
Անցեալ մը, որ զինք խոցած էր (իր բանաստեղծական առաջին հատորը անտեսելով), պատճառ դառնալով, որ ան ուրանայ իր ազգը եւ փոխէ անունը (Մարք Ճեքսըն) նոր քաղաքին ու շրջապատին մէջ:
Այլ ընտանիքի մը հայրը՝ Գէորգ Արծրունի (Ցոլակ Խաչերեան), շատ աւելի բուռն ազգասիրութեամբ տոգորուն, ամէն գնով կը պայքարի ձուլումի դէմ՝ ժողով կազմակերպելով եւ նոր միութիւն հիմնելով, յանուն հայապահպանմա՛ն:
Ժողովը պատկեր մըն է հատուածականութեան իբրեւ հետեւանք ծագած անհանդուրժողութեան եւ տարակարծութիւններուն:
Կինը՝ Սրբուկ (Ծովինար Աբիկեան-Միքայէլեան), Ատաբազարէն եկած իր հայուհիի կերպարով եւ բարբառով կը ներկայացնէ համով-հոտով հայ կինն ու մայրը, որ մտահոգ է իր աղջկան՝ Ազատուհիի ապագայով, երբ վերջինս օտար ընկերոջ մը տուած է իր սիրտը, իսկ հայրը դէմ է այդ ընտրութեան:
Բախումներու ընդմէջէն զարգացող դէպքերը կը յանգին իրենց լրումին, եւ վերջապէս Մարգար ուրացողը դէմ յանդիման կը գտնուի իր բանաստեղծ զաւակի վերահայացումին:
Հայրը ամէն գնով փորձած էր իր ազգութիւնը թաքցնել իր բանաստեղծ զաւակէն, որ հակառակ տեղւոյն գրական մրցանակին եւ հինգ հազար սթերլինկի արժանանալուն՝ կը մերժէ, որովհետեւ ինք կը նախընտրէր այդ մրցանակին տիրանալ իբրեւ հայ եւ ոչ թէ իբրեւ օտար գրող:
Այս երկուութիւնները կը հանգուցալուծուին, երբ հայ զաւակը կը լքէ ազգամերժ ընտանիքը՝ անսալով Կռունկի կանչին, եւ կը նետուի հայութեան գիրկը. «Մենք կորսնցուցինք զինք, բայց հայութիւնը շահեցաւ», կ՛ըսէ հայրը՝ արձագանգելով մօր ափսոսանքին:
«Քնար» պարախումբին ելոյթը (Լիբանան)
Կազմակերպութեամբ Համազգայինի Լիբանանի Շրջանային վարչութեան Պարարուեստի միաւորին, Հինգշաբթի, 9 Յունիս 2011-ին, երեկոյեան ժամը 8:30-ին, «Մոնօ» սրահին մէջ տեղի ունեցաւ «Քնար» պարախումբին ելոյթը` ընկերակցութեամբ հայրենի ժողովրդային գործիքներու նուագախումբին:
«Քնար» պարախումբի պարուսոյցն է Ֆելիքս Յարութիւնեան:
Այս ելոյթներուն մասնակցելու համար Հայաստանէն Լիբանան հրաւիրուած հայրենի ժողովրդային գործիքներու նուագախումբին մաս կը կազմեն Հրաչ Նազարեան (խմբավար, տուտուկ, քլարինեթ), Աշոտ Վարդանեան (մեներգիչ, քամանչա), Գոռ Պուլմուխեան եւ Ռոպերթ Դուրենց (տհոլ), Արտակ Ասատրեան (տուտուկ, զուռնա), Վիգէն Բալասանեան (պլուլ) եւ Գէորգ Մովսէսեան (ձեռնադաշնակ):
Պարային ելոյթը սկսաւ «Բերդ» պարով, որմէ ետք ներկայացուեցան «Հայուհիներ», «Մարտական», «Նուպար», «Ախալքալաք, «Գառաւան» եւ այլ պարեր:
«Քնար»ը նաեւ պարեց «Ատաժիօ»ն, «Սթրէյնճըրզ ին տը նայթ»ը, արաբական, մոլտաւիական եւ վրացական պարեր:
Ելոյթին երկու երգերով իր մասնակցութիւնը բերաւ Աշոտ Վարդանեան:
Մենապարերն ու խմբային կատարումները արժանացան ներկաներու գնահատանքին եւ ծափահարութիւններուն:
Պարախումբի անդամներուն բարձրորակ կատարումն ու խանդավառութիւնը եւ նուագախումբին ընկերակցութիւնը ստեղծեցին յատուկ մթնոլորտ, որ լիբանանահայ հասարակութեան համար նորութիւն էր եւ քաջալերական:
Այս առնչութեամբ «Երգ երգոց»ի գործակցութեան յաջող փորձառութենէն ետք, հայրենի նուագախումբին եւ «Քնար»ին միացեալ կատարումը շարունակութիւնը եղաւ արուեստի այլ ճիւղի մը ընդմէջէն գործակցութեան նոր ոճի մը, որ պիտի գոյատեւէ ու տարածուի այլ մարզերու վրայ:
Համազգայինի «Քնար» պարախումբի ելոյթը (Լիբանան)
Բարձր հովանաւորութեամբ Լիբանանի մշակոյթի նախարար Կապի Լայեունի եւ կազմակերպութեամբ Համազգայինի պարարուեստի միաւորին, Հինգշաբթի, 10 Մայիս 2012-ին, երեկոյեան ժամը 8:00-ին, «Սաժես» թատերասրահին մէջ սկսան Համազգայինի «Քնար» պարախումբի տարեկան ելոյթները` ներկայութեամբ մեծաթիւ բազմութեան:
Ելոյթը նուիրուած էր Համազգայինի «Քնար» պարախումբի նախկին պարուսոյց Ֆելիքս Յարութիւնեանին:
«Քնար» պարախումբի պարուսոյցն է Յովհաննէս Խաչիկեան:
Պարախումբը երկու մասերով ներկայացուց հայկական ժողովրդային պարարուեստի գոհարներէն:
Առաջին մասը հայկական հարսանիքի թեման կը կրէր, իսկ երկրորդը` խառն պարեր: Խումբը պարեց «Նինօ»-ն, «Շալախօ»-ն, «Շիրակ»-ը, «Սարերի հովին մեռնեմ»-ը, «Արցախ»-ը, եւայլն: Պարախումբը նաեւ պարեց արաբական պար մը:
Հանդիսութեան Համազգայինի «Գայեանէ» պարի դպրոցը իր մասնակցութիւնը բերաւ երեք պարերով` «Ազգագրական», «Հայի աչեր» եւ «Սարդարապատ»:
«Քնար» պարախումբը իր այս տարուան անդրանիկ ելոյթով հանդիսատեսներուն պարգեւեց հայկական պարարուեստի բարձրորակ մթնոլորտ` լիբանանահայ պարարուեստի պատմութեան մէջ արձանագրելով նոր ոստում մը:
«Ապուշներու ընթրիք»-ը կատակերգութեան ներկայացումը (Գանատա)
Շաբաթ, 3 Նոյեմբեր 2012-ին, Theatre Beaubois թատերասրահէն ներս տեղի ունեցաւ «Ապուշներու Ընթրիքը» կատակերգութեան ներկայացումը Մոնթրէալի Համազգային «Սանահին» մասնաճիւղի «Պետրոս Ադամեան» թատերախումբին կողմէ։
Ֆրանսիս Վեպէրի հանրածանօթ այս կատակերգութիւնը ներկայացուեցաւ Վիգէն Թիւֆէնքճեանի թարգմանութեամբ, մշակումով եւ բեմադրութեամբ։
Նախքան ներկայացումին մասին գրելը, կ'ուզեմ մեծապէս գնահատել աշխատանքը մոնթրէալահայ գաղութի թատերասէր անդամներուն, մանաւանդ՝ երիտասարդներուն, որոնք համախմբուած Համազգայինի շուրջ, կը ցուցաբերեն իրենց սէրն ու նուիրումը հայ թատրոնի հանդէպ, որպէս դերասան կամ վարագոյրին ետեւ կանգնող օգնականներ։
Այս ներկայացումին դերասանները, որոնցմէ ոմանք արդէն վարժ են բեմին, աւելի քան երկու ժամ աշխոյժ եւ անսպառ կերպով զուարճացուցին հոծ թիւով ներկայ հանդիսատեսները։
Հեղինակ Ֆրանսիս Վէպէր, որ ֆրանսացի ամէնէն յաջող այժմէական թատերագիրներէն մէկը կը համարուի, «Ապուշներու ընթրիքը» նաեւ վերամշակած է իբրեւ շարժապատկեր։
Շատերու ծանօթ Le Dîner de cons ֆիլմը 1999-ին արժանացած է Ֆրանսայի հեղինակաւոր «César» մրցանակին։
Կատակերգութիւնը կը ներկայացնէ, թէ ի´նչպէս Փիէռ Լապրէշ եւ իր գործարար (businessman) բարեկամները, բաւարար գոհունակութիւն չգտնելով իրենց անձնական կեանքերէն ներս, ամէն շաբաթ ընթրիք մը կը կազմակերպեն, ուր իւրաքանչիւրը կը հրաւիրէ իր ընտրած «ապուշ»-ը որպէս ծիծաղի առարկայ։
Խումբէն այն անձը, որ կը յաջողի ամէնէն «ապուշ» հրաւիրեալը գտնել ու ընթրիքին բերել, յաղթական կը սեպուի բոլորին կողմէ։
Եւ այսպէս, երեկոյ մը, երբ Փիէռ կը պատրաստուէր այդ ընթրիքին երթալու, իր ընտրած ազնիւ, սակայն միամիտ «հերոս»-ը անակնկալ կերպով կը խախտէ այդ երեկոյի ընթացքը, եւ կամաց-կամաց, որոշ իրականութիւններ, դաւադրութիւններ եւ դաւաճանութիւններ կը յայտնաբերուին, այս բոլորը՝ բացառիկ հետաքրքրական եւ ծիծաղելի կերպով։
Լեւոն Գաբրիէլեան (Ֆրանսուա Տէգարի) անվրէպ կերպով սիրտը կը հանդիսանայ այս կատակերգութեան։
Չափազանցութիւն չէ ըսել թէ ան լիովին կը մարմնաւորէ Ֆրանսուայի բարեացակամ բայց պարզամիտ «ապուշ»-ի դերը։
Ամէն մէկ շարժում, խօսք եւ արտայայտութիւն Գաբրիէլեան կը կատարէ ամբողջ էութեամբ։
Հանդիսատեսին համար, թերեւս «ապուշ»-ի դերը կատարելը դիւրին կը թուի, սակայն բացառիկ յաջող կերպով այս մեկնաբանութիւնը եւ խաղարկութիւնը կը պահանջեն խիստ կարգաւորում, ըմբռնում եւ անշուշտ տաղանդ, որ Գաբրիէլեան կատարեց այնքան յաջողութեամբ եւ հարազատօրէն։
Իր յաջող խաղարկութեամբ բեմին նաեւ տիրապետեց Ռազմիկ Թաթուլեանը (Փիէռ Լապրէշ)։
Ամբողջ ներկայացումին տեւողութեան ան իշխող եւ անխոնջ ներկայութիւն մըն էր։
Թաթուլեան իր ինքնավստահ, անկաշկանդ խաղարկութեամբ եւ մաքուր առոգանութեամբ արժանացաւ բոլորին գնահատանքին։
Գնահատելի էին նաեւ Զեփիւռ Պոյաճեանի (Գրիստին Լապրէշ), Մեսրոպ Պերեճիքեանի (Բժ. Արշամպօ), Ժոէլ Տէր Նիկողոսեանի (Մարլէն Գուզինօ), Սարօ Տէր Պետրոսեանի (Ժիւստ Լըպլան), եւ Կարի Զաքարեանի (Լուի Կուէն) լրացուցիչ դերակատարութիւնները։
Թիւֆէնքճեան, որ 1971-էն ի վեր սատարած է խումբի վերելքին որպէս դերասան եւ բեմադրիչ, իր մշակումով եւ բեմադրութեամբ յաջողած է եռանդուն թափ մը պահել կատակերգութեան ամբողջ տեւողութեան, ուր շարժումն ու հնարքները իրար կը յաջորդեն, միշտ մատչելի մնալով հանդիսատեսին համար։
Հետաքրքրական է մանաւանդ, թէ ի´նչպէս բեմին եւ հանդիսատեսին միջեւ հեռաւորութիւնը նուազեցնելու համար, Թիւֆէնքճեան պատմութիւնը տեղափոխած է Փարիզէն Մոնթրէալ, ներմուծելով քէպէքեան անուններ եւ գանատական տեղեկութիւններ (ինչպէս Toronto Maple Leafs եւ Habs-ի հակամարտութիւնները)։
Անկասկած, որ այս կատակերգութեան ներկայացումը արդիւնքն է նուիրուած անձերու զոհաբերութեան եւ ամիսներու, օրերու, եւ ժամերու վրայ երկարող աշխատանքին։
Անհամբեր կը սպասենք յաջորդ վարագոյրի բացման։
Լալէ Մանճիկեան-Եափուճեան, Մոնրէալ-Քէպէք, Նոյեմբեր 2012
«Կարօտ» թատերախաղի ներկայացում (Լիբանան)
Հայոց ցեղասպանութեան 100-ամեակի ձեռնարկներուն ծիրին մէջ, Համազգայինի գեղարուեստի դպրոցները 2015-ի իրենց գործունէութեան առանցքը կեդրոնացուցած են 100-ամեակը խորհրդանշող նախաձեռնութեանց վրայ:
Այս ծիրին մէջ երէկ` հինգշաբթի, 12 մարտ 2015-ի առաւօտեան ժամը 10:00-ին, եւ կէսօրուան ժամը 12:00-ին, «Յակոբ Տէր Մելքոնեան» թատերասրահին մէջ ներկայացուեցաւ բեմադրիչ Ռոպերթ Առաքելեանի «Կարօտ» թատերախաղը` ներկայութեամբ հայ աշակերտներու հոծ բազմութեան:
Հայրենի բեմադրիչ Ռոպերթ Առաքելեան, որ միաժամանակ հեղինակն ու գեղարուեստական ղեկավարն է թատերախաղին, շուրջ մէկ ժամ տեւողութեամբ յաջողեցաւ նոր սերունդի մատղաշ ներկայացուցիչներուն ուշադրութիւնը կեդրոնացնել իր փոխանցած պատգամին վրայ:
Պատգամ մը, որ իր մէջ կ՛ընդգրկէ Հայոց ցեղասպանութենէն ճողոպրած հայու, իմա` սփիւռքահայու կերպարին ու կեանքին խորհուրդը:
Այլ խօսքով, հեղինակը հարազատօրէն կը բացայայտէ սփիւռքահայու, յատկապէս «դրախտ»-ի փնտռտուքով արտագաղթողներու «քթին տակ» եղող, բայց զիրենք «կրծող», հոգեպէս մաշեցնող յոռի ու վարակիչ երեւոյթներու ախտաճանաչումը, ինչպէս` օտարամոլութիւն, ձուլումի վտանգ, յուսալքում, հայրենապարպում եւ այլն:
«Կարօտը այսօրուան եւ բոլոր ժամանակներու հայն է, որ դեգերելով երկրէ երկիր, կը փորձէ գտնել երջանկութեան ու արդարութեան բանաձեւը, սակայն բազմազգ աշխարհի դժուարին խաչուղիներուն վրայ», կու գայ այն եզրակացութեան, որ` «եթէ հզօր երկիր ունենանք, աշխարհը կը յարգէ մեր դատը, եւ արդարութիւնը մեզի կը ներկայանայ ո՛չ թէ անկարող թշուառականի տեսքով, այլ` իբրեւ առողջ ու արժանապատիւ էութիւն…», իրաւացիօրէն կը հաստատէ բեմադրիչ Ռոպերթ Առաքելեան:
Գիւմրիի Պետական Թատերախումբի ներկայացումները մեծ խանդավառութիւն ստեղծեցին լիբանանահայ թատերասէրներուն մօտ
Կազմակերպութեամբ Համազգայինի «Գասպար Իփէկեան» թատերախումբի վարչութեան, Հինգշաբթի 8 Նոյեմբեր 2018-ի երեկոյեան «Յակոբ Տէր Մելքոնեան» թատերասրահին մէջ հոծ բազմութեան դիմաց Հայաստանի Հանրապետութեան Գիւմրիի «Վարդան Աճէմեան»-ի անուան պետական տրամաթիքական թատրոնը «Հարսանիք թիկունքում» թատերախաղը ներկայացնելէ ետք, Ուրբաթ երեկոյեան հանդէս եկաւ «Սիրոյ քեսթինկ», Շաբաթ երեկոյեան` «Երկնագոյն շան աչքերը» ներկայացումներով, իսկ Կիրակի երեկոյեան անգամ մը եւս հանրութեան ներկայացաւ «Հարսանիք թիկունքում» թատերախաղով:
«Սիրոյ քեսթինկ» թատերախաղը կատակերգութիւն է, որ կը խօսի երեք տարեց կիներու մասին, որոնք մինակ կ՛ապրին եւ յանկարծ կ՛որոշեն իրենց այդ յառաջացած տարիքին մէջ ամուսնանալ:
Անոնցմէ մէկը կը փորձէ համացանցով ամուսին գտնել իր ընկերուհիներէն մէկուն:
«Շուշի» մանակապատենական պարախումբին ելոյթները (Սուրիա)
Համազգայինի «Ն. Աղբալեան» մասնաճիւղի «Շուշի» մանակապատենական պարախումբին ելոյթները տեղի ունեցան «Գ. Եսայեան» սրահէն ներս,2011-ի Մայիս 8, 14 եւ 15-ին։
Սուրիոյ եւ Հայաստանի քայլերգները հնչելէ ետք,Սեւակ Յովհաննէսեան արտասանեց արաբերէն եւ հայերէն լեզուներով բացման խօսքերը։
Ձեռնարկի հաղորդավարներն էին Նարինէ Գոնճայեան եւ Աւօ Աղպապեան ինչպէս նաեւ պարախումբի կազմէն փոքրիկներ՝ Մեղեդի Տէր Պօղոսեան եւ Գարեգին Ճապաղջուրեան, որոնք հմտութեամբ ու ինքնավստահութեամբ բեմավարեցին ելոյթը։
Յայտագիրը կ՚ընդգրկէր դասական, ազգագրական, մարզական եւ ժողովրդային պարեր, որոնք ներկայացուեցան հանդիսատեսին ամենայն ճկունութեամբ ու մշտաժպիտ դէմքերով։
«Առողջ միտք առողջ մարմնի մէջ» նշանաբանով ներկայացուցին առաջին պարը, որ մարզական ձեւերու ներկայացում մըն էր, ապա ազգագրական պարով հանդէս եկան խումբ մը Շուշեցիներ ու խիզախօրէն պարեցին, կարծէք Մայիս ամսուան մեր յաղթանակները տօնախմբելու ցնծութեամբ։
Ներկաները ապա փոխադրուեցան հեքիաթներու աշխարհ «Մոխրոտ»ի պարով, որուն յաջորդեց տիկնիկներու կտրուկ ու համաչափ ձեւերով պարը, որմէ ետք հնչեց «Պարսելոնա» սպանական ֆութպոլի առաջատար խումբի երգը եւփոքրիկները աշխուժութեամբ պարեցին գնդակներով ու ֆութպոլային տարազներով։
Քրիստոնէութեան խորհրդանիշ եղող խաչը ներկայացուցին «Շուշի»ի հեզաճկուն աղջիկները իրենց շարժումներով եւ ներկայացուցին գեղեցիկ պատկերներ։
Հովիւներու պարը եկաւ յիշեցնելու ներկաներուն մեր երբեմնի հողի մշակութեամբ ու խաշնարածութեամբ զբաղող մեր նախահայրերը։
Հանրածանօթ Սամպա պարով յայտագրի Ա. մասը հասաւ իր լրումին։
Ընդմիջումէն ետք «Շուշի»ի մատղաշ աղջիկները ճկունութեամբ պարեցին «Ցոլք» պարը, որ ամբողջութեամբ կեդրոնացած էր ձեռքերու շարժումներու վրայ։
Արաբական եռանդուն պարը յաջորդեց անոր, ապա հայկական ժողովրդային պարով խումբը շարունակեց ելոյթի յայտագիրը։
Աղաւնիներու մեղմիկ պարէն ետք, ելոյթի հաղորդավարներէն Աւօ արտասանեց բանաստեղծական համար մը, ապա «Շուշի»ի նազելաշուք աղջիկները պարեցին Ղարաբաղ պարը։
Եզրափակիչ պարի ընթացքին «Շուշի»ի բոլոր մասնակիցները բեմ բարձրացան եւ պարախումբի գեղարուեստական ղեկավար պարուսոյց Տիկ. Սուզաննայի երգեցողութեամբ ներկայացուցին ելոյթի վերջին պարը։
Մայիս 14-ի ելոյթին ներկայ էր Թեմիս բարեջան Առաջնորդ Գերշ. Տ. Շահան Սրբ. Եպս. Սարգիսեան, որ ձեռնարկի աւարտին հրաւիրուեցաւ բեմ «Ն. Աղբալեան» մասնաճիւղի վարչութեան ատենապետին հետ, փոխանցելու վարչութեան գնահատանքի յուշանուէրը պարուսոյց Տիկ. Սուզաննային, ինչպէս նաեւ սրտի խօսքը փոխանցելու եւ «Պահպանիչ»ով փակելու երեկոն։
Սրբազան Հայրը նշեց, որ յաղթանակի ու ցնծութեան օր էր այդ երեկոն։
Ան ըսաւ. «Այս ելոյթը հայ ժողովուրդի՝ Սուրիական հայրենիքի հարազատ զաւակներու ուժն է, զօրակցութեանարտայայտութիւնը երկրի անսասանութեան, մենք ուրախութեամբ ու ցնծութեամբ, պարով ու նուիրումով պիտի շարունակենք մեր երթը։
Ապրի՛ Հայաստանը, ապրի՛ Արցախը, ապրի՛ Շուշին, ապրի՛ Սուրիան…»։
Օրհնութեան եւ գնահատանքի խօսքերէն ետք, Գերաշնորհ Սրբազան Հայրը «Պահպանիչ»ով փակեց երեկոն։
Այս առթիւ, Համազգայինի «Ն.Աղբալեան» մասնաճիւղի վարչութիւնը կը շնորհաւորէ «Շուշի» մանկապատանեկան պարախումբի անդամները, յանձնախումբը եւ մանաւանդ կը գնահատէ վաստակաշատ ու տաղանդաւոր պարուսոյց Տիկ. Սուզաննան։
Էլիզապէթ Մալխասեան-Գոնճայեան
Դաշնամուրային համերգ` Մայեսթրօ Սեդրակ Երկանեանի (Լիբանան)
Կազմակերպութեամբ Համազգայինի «Կոմիտաս» մասնաճիւղին, Ուրբաթ, 10 Մարտ 2017-ի երեկոյեան ժամը 8:00-ին, «Նշան Փալանճեան» կեդրոնի «Վասպուրական» սրահին մէջ տեղի ունեցաւ մայեսթրօ Սեդրակ Երկանեանի դաշնամուրի անզուգական համերգը:
Յայտագիրը կը բաղկանար երաժշտական հետեւեալ ստեղծագործութիւններէն` Նախերգանք (փրելիւտ մի մաժոր) Եդ. Աբրահամեան, Նախերգանք (փրելիւտ տոթ տիեզ մինոր) Եդ. Աբրահամեան, Օպերմանի հովիտը (Ֆ. Լիսց), Պալլատ (Ֆ. Շոփեն), Գիշերային (Ֆ. Շոփեն), Ֆանդեզի (Ֆ. Շուպերթ), Հունգարական պար (Ե. Պրամս), Ունապի, Մարալի եւ Մշոյ շորոր (Կոմիտաս), «Զանգակներ» սոնատ (Ս. Շաքարեան):
Նշենք, որ Մայեսթրօ Սեդրակ Երկանեան հայրն է հայրենի դաշնակահար Կամիլա Երկանեան- Քէշիշեանի, որ համերգին իր հօրը հետ կատարեց Շուպերթի «Ֆանդեզի»-ն եւ Պրամսի «Հունգարական պար»-ը:
Կտոր մը հայկական մշակոյթ (Գանատա)
Շաբաթ, 25 Մարտ 2017-ի երեկոյեան, Մոնթրէալի Vanier College-ի թատերասրահին մէջ, տեղի ունեցաւ Գամպոտիական համայնքի Le Centre Khemara կազմակերպութեան «La Culture sans Frontieres, du Cambodge, d'ici et d'ailleurs» խորագրով տարեկան Մշակութային Երեկոն։
Յատուկ հրաւէրով, հայ համայնքէն ձեռնարկին ներկայ էին Համազգայինի Մոնթրէալի Սանահին մասնաճիւղի ատենապետուհին եւ Հայ Դատի Յանձնախումբէն երկու ներկայացուցիչներ։
Այլ ազգութիւններու կողքին, սոյն ձեռնակին իր մասնակցութիւնը բերաւ նաեւ Համազգային Հայ Կրթական եւ Մշակութային Միութիւնը։
16-ամեայ Մեղրիկ Գանձանակեան ներկայացուց «Էրզրումի Շորորը», իր մշակած նուրբ հայկական պարային շարժումներով եւ քանոնի հմուտ կատարողութեամբ։
Ապա, Համբիկ Ճապուրեան տուտուկով ներկաները հմայեց իր մշակած «Տլէ Եաման»-ի մեկնաբանութեամբ, որոնք բարձր գնահատեցին հայկական գեղեցիկ արուեստը զայն կոչելով «կախարդական»։
Նշենք, թէ Հայ Համայնքը մաս կը կազմէ «Ցեղասպանութեան Իրազեկման եւ Յիշատակման Դաշինքին», AGAR (Alliance for Genocide Awareness and Remembrance), որ ծնունդ առաւ Հայկական Ցեղասպանութեան Հարիւրամեակի տարին։
Դաշինքին մաս կը կազմեն Ցեղասպանութիւն ապրած Մոթրէալաբնակ հինգ համայնքներ՝ Հայեր, Հրեաներ, Թութսիներ, Գամպոտիացիներ եւ Ուքրանացիներ։
«Սանահին» մասնաճիւղի վարչութիւն
«Հրէշը լուսնի վրայ» թատերախաղի ներկայացում (Յունաստան)
Ցեղասպանութենէն փրկուած երկու որբացած հայերու՝ Արամի եւ Սեդայի ոդիսականին եւ Ամերիկայի Միլուոքիի մէջ նոր կեանք ստեղծելու անոնց փորձին նուիրուած թատերախաղը ներկայացուեցաւ յոյն հանդիսատեսներուն առջեւ, Փեթրուփոլիի տարեկան «Թէաթրօ Փեթրաս» փառատօնի ծիրէն ներս։
Բոլորովին նոր փորձառութիւն մըն էր Յունաստանի Համազգային Հայ Կրթական եւ Մշակութային Միութեան «Արշաւիր Գազանճեան» թատերախումբին համար, Կիրակի՝ 17 Յուլիս 2016-ին, երեկոյեան ժամը 9։30ին, «Թէաթրօ Փեթրաս»ի բացօթեայ թատրոնէն ներս «Հրէշը լուսնի վրայ» թատերախաղին ներկայացումը, որ հայ թատրոնը Աթէնքի բեմերէն դուրս բերաւ, արեւմտեան Ատիկէի Փեթրուփոլիի բազմամարդ այս քաղաքապետութեան հովանիին տակ դնելով։ 
Նոր փորձառութիւն, բոլորովին տարբեր պայմաններու մէջ, այնպէս ինչպէս պարտադրեցին բացօթեայ թատրոնին օգտագործումը եւ հոն ընձեռուած կարելիութիւնները։
Լուսաւորութեան, երաժշտութեան, դերասաններու խաղարկութեան մէջ ճարտարօրէն մտցուած նորաձեւութեամբ, բեմադրիչ Ալեքսիս Սարիեան եւ չորս դերակատարներն ու թատերախումբի օգնական ուժերը՝ յաջողեցան շատ կարճ ժամանակի մէջ նախապատրաստել ներկայացումը եւ պատշաճեցնել խաղարկութիւնը, նոր շունչ տալով՝ լուսնին վրայ նստած հրէշի պատմութեան մէջ։
Առաւել՝ հայ մշակոյթի ներկայացման համար նոր դուռեր բանալով ու ապագայի նոր գործակցութիւններ մէջտեղ բերելով։
ՄՇԱԿՈՒԹԱՅԻՆ ԵՐԵԿՈՅ ՆՈՒԻՐՈՒԱԾ ԲԱՆԱՍՏԵՂԾ ՀԱՄՕ ՍԱՀԵԱՆԻՆ (Կիպրոս)
Երկար ընդմիջումէ մը ետք, Կիպրոսի Համազգայինը 15 Հոկտեմբեր 2021-ին վերսկսաւ իր Մշակութային Երեկոներուն, նոր տարեշրջանի առաջին երեկոն նուիրելով բանաստեղծ Համօ Սահեանին։
Վարչութեան ատենապետ Արթօ Դաւիթեան բանալով երեկոն իր ուրախութիւնը յայտնեց նշելով, որ «հաւատաւոր»ներու կողքին կան նաեւ նոր դէմքեր, ներկաներուն թիւը բարձրացնելով 54-ի։
Շնորհակալութիւն յայտնելէ ետք բոլորին, ան բեմ հրաւիրեց Հայաստանէն վերջերս ժամանած Տիկին Դոնարա Մարտիրոսեանը, ներկայացնելու համար Համօ Սահեանի կեանքն ու վաստակը։
Տիկին Դոնարա նախ ընդհանուր անդրադարձ մը կատարեց հայ մշակոյթի ու յատկապէս հայ գրականութեան կարեւորութեան ու արժէքին մասին, մէջբերելով մեծանուն գրագէտներու եւ արուեստագէտներու խօսքերը ու ապա անդրադարձաւ Համօ Սահեանի կեանքին ու գործին, մէջ ընդ մէջ արտասանելով բանաստեղծին ստեղծագործութիւններէն։
Տիկին Դոնարայի խօսքի ընթացքին արտասանեցին նաեւ պարմանուհիներ Մարիամ Խաչատրեանը եւ Նելլի Շահբազեանը։
Ապա բեմ ելան «Նարեկ» Վարժարանի 5-րդ դասարանի աշակերտները, որոնք երաժիշտ-ուսուցչուհի Տիկին Լիլիա Խաչատրեանի ղեկավարութեամբ ու բարձր մակարդակով երգեցին «Մեր Լեզուն», խօսք՝ Համօ Սահեանի եւ երաժշտութիւն՝ Սասուն Պասկեւիչեանի։
Յայտագիրը փակուեցաւ Պարմանուհի Մանէ Աւետիսեանի քաղցրահունչ ելոյթով, որ մեկնաբանեց «Նայիրեան Դալար Բարտի» երգը, խօսք՝ Համօ Սահեանի, երաժշտութիւն՝ Գուսան Շահէնի։
Ներկաները մեծ ուշադրութեամբ ու հաճոյքով հետեւեցան յայտագրին, Դոնարա Մարտիրոսեանի, Լիլիա Խաչատրեանի եւ «Նարեկ»ի աշակերտներուն ելոյթներուն նկատմամբ իրենց գնահատանքը արտայայտելով ջերմ ծափահարութիւններով։
Փակելով երեկոն, Արթօ Դաւիթեան շնորհակալութիւն յայտնեց բոլոր մասնակիցներուն եւ Համազգայինի վարչութեան անունով խորհրդանշական փոքրիկ նուէրներ տուաւ անոնց։
Վեհանոյշ Թեքեան ի պատուի (ԱՄՆ)
Համազգայինի Արեւմտեան Ամերիկայի Շրջանային վարչութեան նախաձեռնութեամբ եւ համագործակցութեամբ՝ «Ասպարէզ»ի խմբագրութեան, «Թէքէեան» եւ «Նոր Սերունդ» մշակութային միութիւններուն, ինչպէս նաեւ Պոլսահայ միութեան, յոբելենական հանդիսութիւն մը կազմակերպուեցաւ սփիւռքահայ գրականութեան փայլուն ներկայացուցիչներէն Վեհանոյշ Թեքեանի ծննդեան 70-ամեակին եւ գրական կեանքի 55-ամեակին առթիւ:
Այս առթիւ, կազմակերպիչները դիմեցին իր գրչակիցներուն, խնդրելով իւրաքանչիւրէն ողջոյնի եւ շնորհաւորանքի խօսքը՝ զետեղուելու համար յոբելեարին յանձնուելիք յուշամատեանի էջերուն վրայ:
Մեծ թիւով գրողներ, բանաստեղծներ, խմբագիրներ, մտաւորականներ թէ նախարարներ սիրով ընդառաջեցին իրենց շնորհաւորագիրներով եւ գնահատագիրներով, իսկ հայ բանաստեղծութեան նահապետին՝ Ժագ Ս.Յակոբեանին կողմէ հռչակուելով հայ գրականութեան «Տիկնանց Տիկին»ը:
Այդ Ալպոմը յանձնուեցաւ յոբելեարին՝ իբրեւ յուշ, որմէ կը մէջբերենք Համազգայինի Շրջանային վարչութեան կողմէ իրեն ձօնուած խօսքը.
Վեհանոյշ Թեքեանի նուիրուած գրական երեկոյ (ԱՄՆ)
Սան Ֆրանսիսքոյի Համազգայինի «Նիկոլ Աղբալեան» մասնաճիւղի գրական յանձնախումբը 8 Մարտ 2019- ին կազմակերպած էր գրական երեկոյ մը, նուիրուած Վեհանոյշ Թեքեանին։
Դասախօս՝ Դոկտ․ Միրնա Տուզճեան, ձեռնհասօրէն ներկայացուց Վեհանոյշ Թեքեանի գրական վաստակը։
Պըրքլի համալսարանի իր աշակերտները բեմականօրէն ներկայացուցին Վեհանոյշ Թեքեանի «Հայոց Պատմութիւն»ը այնքան բնական, եւ այնքան հարազատ, որ ներկաները պահ մը ապրեցան անցեալի իրենց յուշերով։
Պըրքլի համալսարանի «Արձագանգ» խումբէն 3 աշակերտուհիներ երգեցին 3 երգ․․․ «Ծիրանի Քարը, Հինաս ես եւ Աղունիկ»։
Վաստակաւոր երգչուհի՝ Նատիմա Աւագեան ընկերակցութեամբ Նայիրի Սարգիսի, երգեց «Օրօր, Քելէ-Քելէ եւ Երկինքն ամպել է»։
Համազգայինի 90-ամեակին նուիրուած ասմունքի երեկոյ (Լիբանան)
Համազգայինի Լիբանանի Շրջանային վարչութեան կազմակերպած եւ Համազգայինի 90-ամեակին նուիրուած ձեռնարկները ընթացք առին Հինգշաբթի, 21 Փետրուար 2019-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ:
Այս առիթով բարի գալուստի խօսք արտասանեց Հուրի Զաքարեան:
Բեմայարդարումը շատ պարզ էր ու հանդարտութիւն ներշնչող` զոյգ աթոռ ու սեղան մը:
Բեմը շունչ ու ոգի կը ստանար Համազգայինի «Սօս Սարգսեան»-ի անուան թատրոնի հայրենի տաղանդաւոր արուեստագէտներ Արման Նաւասարդեանի եւ Տաթեւիկ Ղազարեանի գեղեցիկ, հաղորդական, մերթ յուզիչ, մերթ խանդավառող, մերթ սիրոյ մեղեդիներով օրօրող ասմունքներով:
Անոնց հոգիներուն խորերէն եւ ասմունքելու ուրոյն ոճով թատերասրահին մէջ կը թեւածէին Յովհաննէս Թումանեանի, Համօ Սահեանի, Պետրոս Դուրեանի, Մուշեղ Իշխանի, Պարոյր Սեւակի, Սիլվա Կապուտիկեանի, Մատթէոս Զարիֆեանի, Եղիշէ Չարենցի եւ Վահագն Դաւթեանի ստեղծագործութիւնները:
Բանաստեղծական առցանց շարադրութեան մրցանք (Լիբանան)
Ամանորեան տօներէն առաջ Համազգայինի Գիր եւ գրականութեան մասնագիտացած մասնաճիւղին վարչութիւնը գաղափարը յղացաւ կազմակերպելու բանաստեղծական առցանց շարադրական մրցանք` մասնաճիւղի դիմատետրեան էջին ընդմէջէն:
Առ այդ, նամակ-հրաւէրներ ուղարկուեցան լիբանանահայ վարժարաններու տնօրէնութիւններուն անխտիր, սոյն վարժարաններուն աշակերտները քաջալերելու համար` մասնակցելու այս մրցանքին:
Մրցանքի թեմային ներշնչման աղբիւրը սփիւռքահայ մեծանուն բանաստեղծ Մուշեղ Իշխանի «Նամակ Կաղանդ պապային» բանաստեղծութիւնն էր, որ կը ներկայացնէ իւրաքանչիւր հայ անհատի հոգեհարազատ բաղձանքն ու խնդրանքը:
Մասնաճիւղին վարչութիւնը մրցանքին մասնակցիլ փափաքող աշակերտներէն խնդրած էր իրենց յոյզերը եւ զգացումները արտայայտել բանաստեղծական կտորներու ընդմէջէն:
Նշանակուեցաւ դատական կազմ մը, որ լաւագոյն բանաստեղծութիւններու իր ընտրութիւնը կայացնելու համար նկատի ունեցաւ հետեւեալ չափանիշները. բառամթերք, ուղղագրութիւն, շարահիւսութիւն, ոճ եւ ներկայացման ձեւ:
Դատական կազմի անդամներն էին` Յովիկ Պերթիզլեան, Իրմա Գապաքեան-Տէտէեան, Նարէ Գալեմքէրեան, Նազելի Աւագեան եւ Հուրի Գոչունեան-Ղազարեան:
Յայտնենք, որ դատական կազմի անդամները իւրաքանչիւր բանաստեղծական գրութեան իրենց գնահատականները տալու ընթացքին անծանօթ մնացին գրութեան հեղինակ աշակերտի ինքնութեան` աւելի անկողմնակալ տալու համար իրենց գնահատականը:
Համազգային Հայ Կրթական եւ Մշակութային Միութեան ամերիկեան ցամաքամասի վարչական գրասենեակի գործադիր տնօրէնի պաշտօնի յայտարարութիւն
Համազգայինի Կեդրոնական Վարչութիւնը կարիքը ունի գործադիր տնօրէնի մը ամերիկեան ցամաքամասի իր վարչական գրասենեակին համար: Գրասենեակը կը գտնուի Ամերիկայի Միացեալ Նահանգներու Լոս Անճելըս քաղաքին մէջ:
Պարտականութիւններ եւ պատասխանատուութիւններ.
-Հիմնադրամներու գոյացման հետ առնչուող պարտականութիւններ.- նուիրատուներու մասին տեղեկութեան շտեմարանի պատրաստութիւն, տեղեկատուական գրականութեան ցրուում՝ հաւանական նուիրատուներու, հիմնադրամներու գոյացման հետ առնչուող հաղորդակցութիւններու, հանդիպումներու եւ ժողովներու կազմակերպում, հիմնադրամներու գոյացման ծառայող կայքէջի մը ստեղծում, կազմակերպում եւ կառավարում:
-Նիւթական աջակցութեան ապահովում պետական հաստատութիւններէ, հիմնարկներէ եւ ոչ-կառավարական կազմակերպութիւններէ:
-Համազգայինի մշակութային գործունէութեան ծաւալում ամերիկեան ցամաքամասին մէջ.- բարձրորակ մշակութային ձեռնարկներու եւ մշակութային-գեղարուեստական տարածաշրջանային շրջագայութիւններու կազմակերպում, կազմակերպական նպաստ՝ մշակութային-գեղարուեստական փոխանակումներու ամերիկեան ցամաքամասի հայ համայնքներուն եւ Սփիւռքի այլ հայ համայնքներու միջեւ, ինչպէս նաեւ՝ ամերիկեան ցամաքամասի հայ համայնքներուն եւ Հայաստանի միջեւ:
-Ամերիկեան ցամաքամասի Համազգայինի տեղեկատուի հրատարակում եւ ցրուում:
-Ամերիկեան ցամաքամասի Համազգայինի կայքէջի ստեղծում, կազմակերպում եւ կառավարում:
-Ամերիկեան ցամաքամասի վարչական գրասենեակի կառավարում, որ կը ներառէ կազմակերպչական աշխատանքներ, անհրաժեշտ տեղեկութեանց մէկտեղում, արխիւային դասաւորումներ եւ հաշուակալութիւն:
Թեկնածուի անհրաժեշտ յատկանիշեր.
-Պսակաւոր Արուեստից (BA) վկայական, նախընտրաբար Հիմնադրամներու Գոյացման Կառավարման (Fundraising Management), Ոչ-հասութաբեր Ձեռնարկութիւններու Ղեկավարման (Nonprofit Management), Մարդասիրական Ուսմունքի (Philanthropic Studies) կամ համարժէք համալսարանական ճիւղերու մէջ:
-Մեծապէս փափաքելի է փորձառութիւնը հիմնադրամներու գոյացման կառավարման, ոչ-հասութաբեր ձեռնարկութիւններու կառավարման կամ մարդասիրական ձեռնարկութիւններու աշխատանքներու մէջ:
-Փայլուն կազմակերպչական հմտութիւն եւ բազմատեսակ աշխատանքային պահանջներու միջավայրի ու աշխատանքային պահանջկոտ պայմաններու մէջ գործելու ունակութիւն:
-Հայերէն եւ անգլերէն լեզուներու (գրաւոր եւ խօսակցական) տիրապետում:
- Յարաբերական եւ հաղորդակցական ունակութիւն:
Ծրագիրներ յաջող կերպով ներկայացնելու կարողութիւն:
-MS Word, Excel, Power Point, Outlook եւ տեղեկութեանց շտեմարանններու ղեկավարման համակարգչային ծրագիրներու, ինչպէս նաեւ համացանցի եւ համացանցային ընկերային հաղորդամիջոցներու գործածութեան տիրապետում:
Աշխատավարձ. Աշխատավարձը՝ մասնագիտութեան եւ փորձառութեան համեմատ:
Դիմումնագիրները ե-նամակով ուղարկել central@hamazkayin.com հասցէին, նիւթի տուփիկին (subject line) մէջ նշելով «Գործադիր տնօրէնի պաշտօն»:
Դիմումնագիրներու ընդունման վերջին թուական՝ Երեքշաբթի 30 Ապրիլ, 2013:
Այս թուականէն ետք դիմումնագիրներ պիտի չընդունուին:
Պատասխան պիտի ստանան միայն տեսակցութեան համար անհրաժեշտ պայմանները լրացնող թեկնածուները:
Գիրքի պատրաստութեան մրցանքի նախապատրաստական հաւաք (Լիբանան)
«Ազդակ» օրաթերթ.- Համազգայինի «Վահէ Սէթեան» հրատարակչատան գրատարածի կազմակերպած մանկական գիրքի պատրաստութեան մրցանքի բնոյթին եւ մանրամասնութիւններուն ծանօթանալու համար, Ուրբաթ, 8 Ապրիլ 2016-ի երեկոյեան ժամը 6:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ մրցանքի մասնակցութեան դիմում կատարած աշակերտներու հաւաք – նախապատրաստական հանդիպում մը:
Յայտնենք, որ լիբանանահայ 13 վարժարաններէ միջնակարգ եւ երկրորդական բաժիններու 70 աշակերտներ կը մասնակցին այս մրցանքին:
Հաւաքին ներկայ գտնուեցան նաեւ ուսուցիչներ:
Նախ եւ առաջ, հրատարակչատան տնօրէն Յակոբ Հաւաթեան անհրաժեշտ գործնական բացատրութիւնները տուաւ մրցանքին մասին` մաղթելով, որ դատական կազմին գնահատանքին կ՛արժանանան ոչ թէ երկու, ինչպէս յատարարուած է հաղորդագրութեան մէջ, այլ երկուքէն աւելի աշակերտներ, եւ մենք կ՛ունենանք սփիւռքի մէջ մանկական գրականութիւնը հարստացնող պատանի հեղինակներ:
Ապա հրաւիրեց Հայկազեան համալսարանի դասախօս Շաղիկ Խիւտավերտեանը, որպէսզի գիրքի պատրաստութեան աշխատանքին համար պէտք եղած ուղղութիւնները եւ սկզբունքները փոխանցէ:
Խիւտավերտեան անդրադարձաւ հիմնական գործօններու` թեմա, լեզու, հերոս, հետաքրքրաշարժ դէպքեր, շարժում, երեւակայութիւն, եւ այլ տուեալներու, որոնք մանուկին մօտ կը ստեղծեն լայն հետաքրքրութիւն եւ գիրքը կը դարձնեն գրաւիչ:
Աւարտին Խիւտավերտեան պատասխանեց աշակերտներու հարցումներուն:
Դոկտ. Զաւէն Մսըրլեանի «Ցեղասպանութենէն առաջ եւ ետք» հատորի մատուցում եւ արժեւորում (Լիբանան)
Կազմակերպութեամբ Համազգայինի «Կոմիտաս» մասնաճիւղին Ուրբաթ, 27 Ապրիլ 2012-ի երեկոյեան ժամը 8:00-ին, Համազգայինի «Ն. Փալանճեան» կեդրոնի ակումբին մէջ տեղի ունեցաւ դոկտ. Զաւէն Մսըրլեանի «Ցեղասպանութենէն առաջ եւ ետք» հատորին մատուցումը:
Հանդիպումին բացման խօսքը Համազգայինի «Կոմիտաս» մասնաճիւղին անունով արտասանեց Սեդա Խտըշեան, որ նշեց, թէ Արեւմտեան Պէյրութի լիբանանահայութիւնը մոռացութեան ենթարկուած է նոյնիսկ հայրենակիցներուն կողմէ, եւ այս ձեռնարկը առիթ է հաստատելու, որ շրջանի հայութիւնը իր կարգին մաս կը կազմէ պահանջատիրութեան: Խտըշեան ներկայացուց օրուան հանդիսութեան բնոյթն ու օրուան զեկուցաբերին հակիրճ կենսագրութիւնը:
Ապա խօսք առաւ Գոհար Գանտահարեան, որ ներկայացուց «Ցեղասպանութենէն առաջ եւ ետք» հատորը:
Ան ըսաւ, որ գործին խորագիրը ինքնին կ’ամփոփէ ամբողջ հատորին բովանդակութեան առանցքը, որ իր կարգին կ’իմաստաւորէ աշխատանքը, հեղինակին նպատակը եւ հատուցման թղթածրարը նախապատրաստողներուն համար անոր կողմէ ընձեռուած տուեալներու եւ ցուցակագրումներու տրամադրումը:
Ան յայտնեց, որ Մսըրլեան իր ուսումնասիրութիւններուն մէջ ապաւինած է նաեւ թրքական աղբիւրներուն` ընդգծելու համար թրքական պատմագիտութեան նախացեղասպանական ժամանակահատուածին վերաբերող մօտեցումն ու այլ խնդիրներ:
Գանտահարեան շեշտեց, որ հեղինակը իր պրպտումներուն ընդմէջէն կը հաստատէ, որ հայութեան հայրենիքին վերջնականապէս տիրանալու ցեղասպանական քաղաքականութիւնը կը շարունակուի հանրապետական Թուրքիոյ իշխանութիւններուն կողմէ:
Մսըրլեանի հատորին ամբողջական արժէքը ներկայացնելէ ետք, Գոհար Գանտահարեան իր խօսքը եզրակացուց հաստատելով, որ նորահաս սերունդին տեղեկութիւններ, մեկնաբանութիւններ եւ վերլուծումներ փոխանցելը խորքին մէջ հայ ժողովուրդի պահանջատիրական պայքարի շարունակութեան ապահովման կարեւոր առաջադրանքի իրագործման կը նպաստէ, եւ այս շրջագիծին մէջ դոկտ. Զաւէն Մսըրլեանի «Ցեղասպանութենէն առաջ եւ ետք» հատորը կարեւոր զինամթերքով կ’օժտէ պահանջատիրական պայքարի համար մեր օգտագործելիք զինանոցը:
Հատորի մատուցման հաւաքի աւարտին խօսք առաւ «Ցեղասպանութենէն առաջ եւ ետք» հատորի հեղինակ դոկտ. Զաւէն Մսըրլեան, որ ամփոփ կէտերու մէջ ներկայացուց թրքական իրերայաջորդ իշխանութիւններու հայութեան բնաջնջման քաղաքականութեան փորձերը տարբեր ժամանակաշրջաններու ընթացքին:
Ան ըսաւ, որ 1919-1923-ի հանգրուանին թուրքերը հայ մնացորդածը ջարդեցին, եւ այս գծով շատ քիչեր տեղեկութիւններ ունին:
Մսըրլեան աւելցուց, որ 1929-1930 տեղի ունեցած ներքին տեղահանութիւններուն 130 մանուկներ զոհուեցան, եւ այսօր ո՞վ կը նշէ այս նահատակներուն յիշատակը:
Ան ըսաւ, որ հատորին մէջ լոյս տեսած են թիւեր, նամակներ, փաստաթուղթեր, դաշնագիրներ, որոնք նշեալ հանգրուանի պատմութեան գծով իրականութիւններ կը բացայայտեն եւ տուեալներ կը փոխանցեն:
Դոկտ. Զաւէն Մսըրլեան շեշտեց, թէ պէտք է հայկական հարցը առկայծ պահել, եւ այդպէս կը մնայ, այնքան ատեն, որ հայութիւնը պահանջատէր է:
Անուշ Ակներեանի «Սկիզբ»ը (Գանատա)
Համազգային Հայ Կրթական եւ Մշակութային Միութեան Մոնթրէալի «Սանահին» մասնաճիւղի Գրական յանձնախումբի եւ «Հորիզոն» շաբաթաթերթի կազմակերպութեամբ, Հինգշաբթի 31 Մարտ 2016ի երեկոյեան ժամը 8:00-ին, Մոնթրէալի Հայ Կեդրոնի «Աւետիս Ահարոնեան» սրահին մէջ տեղի ունեցաւ Անուշ Ակներեանի «Սկիզբ» գրքի շնորհահանդէսը:
Ուրախութեամբ կ'ուզենք յայտնել, թէ առաջին անգամ ըլլալով սոյն ձեռնարկը սփռուեցաւ ուղիղ եթերով, եւ ունեցաւ աւելի քան եօթանասուն հետեւողներ:
Բացման խօսքով հանդէս եկաւ վարչութեան մօտ Գրական յանձնախումբի ներկայացուցիչ Անահիտ Պալեան, որ բարի գալուստի խօսքին մէջ յիշեց թէ ամենօրեայ մեր մտահոգութիւններու կարգին, որպէս հայ ժողովուրդ՝ մեր ուսերուն ունինք այլ մտահոգութիւններ,- մեր ազգի ինքնութեան գոյատեւումը կամ մեր ժողովուրդի ցուցաբերած անտարբերութիւնը հայերէն լեզուի նկատմամբ, այդ մէկը ըլլայ հայրենիքէն ներս թէ սփիւռքի տարածքին:
Ընկերուհին անդրադարձաւ թէ այս մտահոգութեան մասին անդրադարձած է հայ մտաւորականութիւնը մեր պատմութեան զանազան հանգրուաններու ընթացքին, եւ ան ահազանգի մը նման վերջերս ցնցեց նաեւ մեզ՝ երբ Եունեսքոն արեւմտահայերէնը դասեց «վտանգուած լեզուներ»ու կարգին:
Այս իրավիճակի առաջքը առնելու եւ պէտք եղած դարմանը գտնելու նախանձախնդրութեամբ, ճիշդ է որ աշխատանքներ տարուեցան եւ ընթացքի են, սակայն տագնապի իսկական լուծումը պիտի ըլլայ երբ նոր բանաստեղծ-բանաստեղծուհիներ, նոր արձակագիրներ, նոր մտաւորականներ գան հրապարակ, եւ իրենց նոր գրութիւններով պիտի դառնան նոր սերունդի սիրտն ու հոգին, եւ շաղուելով ու շփուելով երիտասարդներուն հետ, երիտասարդացնեն ու նոր աւիշով պատուաստեն մեր ալեհեր հայոց լեզուն:
Ահա այս ծիրէն ներս յաջող օրինակ մը կը նկատուի Անուշ Ակներեանի «ՍԿԻԶԲ» գիրքը եւ Համազգային Հայ Կրթական եւ Մշակութային Միութիւնը կը հաւատայ որ Անուշի նման այլ գրիչներ պիտի ծնին, պիտի գրեն ու ծաղկեցնեն մեր մայրենին:
Անուշ Ակներեանի «Սկիզբ» գիրքը բանաստեղծութիւններու փունջ մըն է: Ընթերցողը հոն պիտի գտնէ գեղեցիկ ձեւով արտայայտուած զգացումներ ու մտքեր. ան հոն պիտի գտնէ նաեւ մաքուր ոճ, պարզ ու հասկնալի լեզուով արտայայտուած՝ սէր ու պոռթկում:
«Եթէ օր մը դարձեալ լսեմ իմ անունս շուրթներուդ լռութեանը մէջ, աստղեր պիտի թափուին ամպերէն եւ յոգնած դէմքս պարուրեն՝ լոյսով»:
Բանաստեղծուհի Անուշի վերոյիշեալ գեղեցիկ տունը արտասանելէ ետք, Անահիտ Պալեան ամփոփ տողերու մէջ, անդրադարձաւ Անուշ Ակներեանի կենսագրական գիծերուն:
Անուշ Ակներեան մասնագիտացած է գրականութեան մէջ եւ հետեւած լեզուի փիլիսոփայութեան ծրագրի ՄգԿիլ համալսարանէն ներս:
Բանաստեղծութեան կողքին, ան յօդուածներով ու թարգմանական գործերով կ'աշխատակցի սփիւռքի եւ Հայաստանի գրական հանդէսներուն:
Հրատարակիչն ու գլխաւոր խմբագիրն է երկլեզու Corridor Books հրատարակչատունը:
Անուշ եղած է Համազգային Հայ Կրթական եւ Մշակութային Միութեան «Սանահին» մասնաճիւղի վարչութեան անդամ, ապա հինգ տարի յաջորդաբար եղած է՝ Գանատայի շրջանային վարչութեան քարտուղար:
«Հորիզոն» շաբաթաթերթի հիմնադրութեան շրջանին, իր մասնակցութիւնը բերած է որպէս օգնական խմբագիր, իսկ այժմ «Հորիզոն»ի Գրական յաւելուածին խմբագրական կազմի անդամ է:
Նախապէս Պէյրութէն, ներկայիս հաստատուած է Մոնթրէալ եւ կ'ապրի իր ամուսնոյն Վարդգէս Մելքոնեանի հետ:
Նկատի ունենալով որ ձեռնարկը Համազգայինի եւ «Հորիզոն» շաբաթաթերթի կազմակերպութեամբ էր, հանդիսավարը բեմ հրաւիրեց «Հորիզոն» Գրական յաւելուածի խմբագիր՝ Վիգէն Աբրահամեանը, որ իր խօսքին մէջ յիշեց թէ 30 տարիներ առաջ երբ ան ոտք դրաւ «Հորիզոն», Անուշ Ակներեան ձեւով մը իր «ուսուցչուհի»ն հանդիսացաւ թերթի տպագրութեան «խոհանոցային» գործին մէջ:
Ընկ. Աբրահամեանի խօսքէն ետք, բեմ բարձրացաւ հեղինակի հին բարեկամներէն, Գանատահայ գաղութի քաղաքական եւ կրթական կարկառուն դէմքերէն, Սուրբ Յակոբ Ազգային Վարժարանի Հայոց Պատմութեան դասատու եւ մեր բոլորին ծանօթ ու շատ սիրելի Մհեր Գարագաշեանը, ներկայացնելու «ՍԿԻԶԲ» գիրքը:
Ապա հանդիսավար Ա. Պալեան բեմ հրաւիրեց «Սկիզբ» գիրքի հեղինակ՝ Անուշ Ակներեանը, ներկայացնելու իր բանաստեղծութիւններէն փունջ մը եւ փոխանցելու իր սրտի խօսքը:
Հեղինակը իր դիւթիչ ձայնով եւ հարազատ ապրումներով յաջողեցաւ գրաւել ներկաներուն ուշադրութիւնը դէպի իր ստեղծագործութիւնը, միաժամանակ պաստառի վրայ ներկայացնելով նկարներ՝ իւրաքանչիւր բանաստեղծութեան նիւթին հետ առնչուող:
Ընթերցումէն ետք, Անուշ Ակներեան յատուկ շնորհակալութիւն յայտնեց իր ծնողքին, որ իր մէջ սերմանած է այն սէրն ու գուրգուրանքը հայ լեզուի ու գրականութեան նկատմամբ, նաեւ շնորհակալութիւն յայտնեց սոյն գրական ձեռնարկը կազմակերպողներուն եւ աւելցուց «… գրողը պիտի գրէ, իր մայրենի լեզուով կամ մէկ այլ լեզուով։
Եթէ գրող է՝ չի կրնար չգրել։
Ո՛ւր որ ընդունելութիւն գտնէ, այդ ծիրէն ներս պիտի ստեղծագործէ։
Եթէ հայ գրասէր հասարակութիւն կայ, որ կը քաջալերէ իր գրողները, նիւթապէս եւ բարոյապէս, հայ գրականութիւնը կ'աճի ու կը զարգանայ։
Իսկ եթէ չըլլայ հասարակութեան այն խաւը, որ արուեստագէտ ու գրող կը քաջալերէ՝ հայ արուեստագէտն ու գրողը այլ միջոցներու կը դիմեն։
Ես չեմ հաւատար, որ կա՛յ հայ գրող մը, որ լաւ հայերէն գիտնալով հանդերձ, իր ժողովորդին կողմէ լաւ ընդունելութիւն գտնելով հանդերձ՝ միայն օտարալեզու գրականութիւն մշակէ։
Հայերէն գրականութիւն ունենալը՝ հայ ընթերցող ունենալ կ'ենթադրէ»:
Այնուհետեւ Անահիտ Պալեան իր փակման խօսքին մէջ անդրադարձաւ Անուշ Ակներեանի «Խոկում»ներուն մէջ, նշուած հետեւեալ տողերուն.
«Ո՞ւր է իմ ձայնի դղրդիւնը, որ կոչուած էր Լեռներ շարժելու»:
Ան իր խօսքը ուղելով հեղինակին ըսաւ. «Սիրելի Անուշ, քու ձայնովդ եւ մեր բոլորին միասնական ճիգերով՝ պի՛տի շարժին լեռները, եւ յոյսով ենք որ անոր արձագանգը ծնունդ պիտի տայ նո՛ր հայ բանաստեղծներու»:
Ա. Պալեան Համազգային Հայ Կրթական եւ Մշակութային Միութեան «Սանահին» մասնաճիւղի վարչութեան անունով իր յարգանքի եւ շնորհակալական խօսքերը յաջորդաբար փոխանցեց Անուշ Ակներեանին հայ գիրքի մը կեանք տուած ըլլալուն, Մհեր Գարագաշեանին եւ բոլոր անոնց, որոնք կը հաւատան հայ լեզուի, գիրի ու գիրքի կարեւորութեան, «Հորիզոն» շաբաթաթերթի թէ «Հորիզոն» Գրականի խմբագրական կազմին, Վիգէն Աբրահամեանին եւ բոլոր անոնց, որոնք կը հաւատան հայ մամուլին եւ գաղութներէ ներս անոր բերած հայապահպանման, տեղեկատուական, գրական թէ այլ կարեւոր ներդրումներուն մասին:
Ան նաեւ յարգանքի ու շնորհակալական խօսք ուղեց գրասէր ներկաներուն, որ իրենց ներկայութեամբ ու հայ մշակոյթին նկատմամբ իրենց ունեցած հետաքրքրութիւններով, կու գան ու կը քաջալերեն հայ գիրքն ու հայ արժէքները:
Գրական երեկոյի աւարտին տեղի ունեցան հիւրասիրութիւն, շնորհաւորութիւններ եւ գիրքերու մակագրումը հեղինակին կողմէ:
Անահիտ Պալեան
Զարեհ Մութաֆեանի նուիրուած Արթօ Փեհլիվանեանի «Peindre après le Génocide» ֆիլմի ցուցադրութիւն (Փարիզ)
Երկուշաբթի, 14 Դեկտեմբեր 2015-ին, 80է աւելի արուեստասէրներ հաւաքուած էին Փարիզի Հայ Մշակոյթի Տան «Տէմիրեան» սրահին մէջ, դիտելու պատմաբան Արմէն-Գլօտ Մութաֆեանի հօր՝ գեղանկարիչ Զարեհ Մութաֆեանին (1907-1980) նուիրուած Արթօ Փեհլիվանեանի «Նկարել Ցեղասպանութենէն ետք» (Peindre après le Génocide) խորագրեալ ժապաւէնը:
Համազգայինի Փարիզի մասնաճիւղին կողմէ կազմակերպուած ձեռնարկին սկիզբը ներածական խօսքով հանդէս եկաւ Արմէն Մութաֆեան եւ պատմեց, թէ երբ անցեալ Մայիսին - Հայոց Ցեղասպանութեան զոհերու ոգեկոչումներու ծիրէն ներս - մայրաքաղաքի 5րդ թաղամասին մէջ կը ներկայացուէր իր հօր գեղանկարչական ցուցահանդէսը, ինք Արթօ Փեհլիվանեանէն խնդրած էր պարզապէս նկարել ցուցադրուած պաստառները, պատկերներն ու տեսարանները…։
Բեմադիրը դիտելով արուեստագէտին ստեղծագործութիւնները հետզհետէ խորացած էր այդ գործին մէջ, որովհետեւ անդրադարձած էր թէ նկարիչը իր կեանքի իւրաքանչիւր հանգրուանին ամէն անգամ նոր ոճով եւ նոր գոյներով արտայայտած էր իր ապրումներն ու զգացումները, «որոնք այնքա՜ն խօսուն կը պատկերէին փոքր տարիքէն որբացած Մութաֆեանի ներաշխարհը, ուր կարծէք թաքնուած էր աստանդական ժողովուրդի մը ամբողջ պատմութիւնը»,- դիտել տուաւ Ա. Փեհլիվանեան։
Այնուհետեւ ցուցադրուեցաւ մէկ ժամ տեւողութեամբ ժապաւէնը, ուր իւրաքանչիւր պատկեր կամ դիմանկար համեմուած էր պատշաճ երաժշտութեամբ եւ Արմէն Մութաֆեանի համապատասխան մեկնաբանութեամբ։
Զարեհ Մութաֆեան ծնած է Սեւ Ծովու ափերուն՝ Սամսուն։
Ութ տարեկանին ինքզինք գտած է իր ամբողջ ընտանիքին դիակներուն առջեւ, որոնք 1915ի Ցեղասպանութեան ժամանակ զոհուած ու սպանդի ենթարկուած էին։
Իր մանկութիւնը կ՚անցընէ որբանոցներուն մէջ եւ կ՚ապրի թափառական կեանք մը։
Յունաստանէն կ՚անցնի Իտալիա, ուր Միլանոյի Գեղարուեստի Ակադեմիային մէջ (Beaux-Arts) կը կատարելագործուի արուեստի ասպարէզին մէջ։
Այնուհետեւ կը հանգրուանէ Զուիցերիա եւ վերջապէս կը հաստատուի Փարիզ, ուր շուտով ընդգրկուելով այն օրերու մտաւորական շրջանակին մէջ, նկարչութեան զուգահեռ կը նուիրուի նաեւ գրականութեան։
Կը ներկայացնէ բազմաթիւ ցուցահանդէսներ, որոնք մեծապէս կը գնահատուին արուեստի մարդոց կողմէ։
40 տարիներու ընթացքին Զարեհ Մութաֆեան ճանչցուած է թէ՛ իբրեւ հայ մտաւորական եւ թէ իբրեւ ֆրանսացի արուեստագէտ. յաջողած է գերազանցել իր վիրացաւը՝ խորանալով եւրոպական մշակոյթի մէջ, միաժամանակ պահպանելով իր արեւելեան ոգին. ան կը հանդիսանայ Ցեղասպանութեան խորհրդանիշ մը։
Այս նիւթին վերաբերեալ յիշատակի ցուցահանդէս մը կազմակերպած է 1965ին, Մեծ Եղեռնի 50ամեակին առիթով։
Հայերէնով մտածող արուեստագէտը ներշնչուած է իտալացի դասական մեծերու գործերէն, ֆրանսացի հիասքանչ գունանկարիչներէն (coloristes), տպաւորապաշտներէն եւ ապա՝ Պոնարէն եւ Մաթիսէն։
Ան բացի Եւրոպայի եւ աւելի ուշ Միացեալ Նահանգներու զանազան շրջաններէն, ցուցահանդէսներ ունեցած է նաեւ խորհրդային Հայաստանի մէջ (1967ին եւ 1971ին)։
Էապէս խորհրդանշական պատկերներ գծած արուեստագէտը ծանօթ է իր դիմանկարներով, ծովանկարներով եւ գունաւոր տեսարաններով։ 
«Վերապրողներ» թեման միշտ հետապնդած է զինք իր կեանքի տարբեր հանգրուաններուն, շատ քիչ անգամ ուղղակի անդրադառնալով Ցեղասպանութեան նիւթին, որուն նկատմամբ զուսպ վերաբերում ունեցած է։
Զարեհ Մութաֆեանի կեանքին ու գործին նուիրուած այս ժապաւէնը կը պարունակէր նաեւ փաստաթուղթեր, լուսանկարներ եւ այս ամէնը դիտուած՝ Արթօ Փեհլիվանեան մասնագէտին ոսպնեակով…։
Յատկանշական ցուցադրութիւն մը եւ արուեստի գեղեցիկ երեկոյթ մը։
Սրահի մուտքին ներկաներու տրամադրութեան տակ դրուած էին նաեւ այս ֆիլմին խտասալիկները։
«Խաչելութեան Ճանապարհը» եւ «Խաչելութենէն Յարութիւն» գիրքերուն շնորհահանդէսը (Գանատա)
Հայկական Ցեղասպանութեան առթիւ հրատարակուեցան յուշագրութիւններ, ուսումնասիրութիւններ եւ պատմական գիրքեր։
Իւրաքանչիւրը իր կարեւոր տեղը ունի մեր դատին, փաստագրութիւններուն, ինքնութեան, պատմութեան եւ իրաւունքներուն մէջ։
Այդ գիրքերուն կարգին են Բժիշկ Կարպիս Հարպոյեանի «Խաչելութեան Ճանապարհը» եւ «Խաչելութիւնէն Յարութիւն» գիրքերը։
Համազգային Հայ Կրթական եւ Մշակութային Միութեան Թորոնթոյի Գլաձոր մասնաճիւղի գրադարան գրատարածի յանձնախումբը կազմակերպած էր վերը յիշուած գիրքերուն շնորհահանդէսը Չորեքշաբթի 13 Ապրիլ, 2016-ի երեկոյեան ժամը 8-ին, Սուրբ Աստուածածին եկեղեցւոյ «Յովնանեան» ներքնասրահը, ուր 70-է աւելի գրասէրներ ներկայ էին։
Օրուան հանդիսավարն էր Ժիւլիէթ Ճանպազեան, որ իր յստակ առոգանութեամբ հեզասահ կերպով վարեց յայտագիրը։
Հեղինակին փափաքով, խտասալիկի միջոցաւ երկու երգեր հրամցուեցան, մէկը Արթիւր Մէսչեանի «Ուր էիր Աստուած», իսկ երկրորդը Մարթին Ահարոնեանի «Սուրբերու Աչքեր»ը։
Միեւնոյն ժամանակ, պաստառի վրայ ցուցադրուեցան ցեղասպանութենէն լուսանկարներ, մանաւանդ՝ որբերու կեանքէն եւ վերակազմուած սփիւռքէն։
Հանդիսավարը ներկայացուց բժիշկ Կարպիս Հարպոյեանի կենսագրականը։ Ան թէ՛ բժշկական եւ թէ ազգային գետնի վրայ յատուկ նուաճումներ արձանագրած է։
Արժանացած է թէ՛ Կիլիկեան կաթողիկոսարանէն եւ թէ Համազգայինի Կեդրոնական վարչութենէն շքանշաններու՝ իր երկարամեայ բեղուն ծառայութիւններուն եւ նուիրումին համար։
Գիրքերը ներկայացուց Գերաշնորհ Տ. Մեղրիկ Ս. Եպս. Բարիքեան։
Ան շեշտեց, որ հայ ժողովուրդը հակառակ իր ողբերգական պատմութեան կրցած է վերակենդանանալ, վեստեղծել եւ կառչիլ իր հաւատքին ու արժէքներուն։
Օրինակ բերաւ մեր գոյութեան ծաղիկները, ճիւղերը եւ բունը, որոնք խլուեցան մեզմէ, սակայն կրցանք հասակ առնել, ծաղկիլ եւ ճիւղաւորուիլ հիմնուելով մեր արմատներուն վրայ, նոյնիսկ երբ մենք մեր հայրենիքէն հեռու մնացինք։
Սրբազան հայրը անձնական դրուագներով եւ յատուկ օրինակներ տալով, վեր առաւ Բժ. Հարպոյեանի արժանիքները, որակելով զայն գլխագիր Մարդ։
Կիլիկիա երգը խտասալիկի վրայ ներկայացուեցաւ։ Հեղինակը խօսք առաւ յատուկ կերպով շնորհակալութիւն յայտնելով յայտագիրին մէջ իրենց ներդրումը ունեցողներուն։
Ան գեղեցիկ անակնկալ մը ունէր Սրբազան Հօր՝ արձանագրուած երգ մը իր ձայնով, երբ ան տասը տարեկան պատանի էր Պէյրութի Ծնծղայ երգչախումբին մէջ։
Հարց պատասխանի ընթացքին հեղինակը շեշտեց ստոյգ եւ հաստատ տեղեկութիւններու կարևորութիւնը։
Գիրքերու մակագրութեան ժամանակ սուրճի և կարկանդակներու շուրջ շարունակուեցաւ անպաշտօն եւ ընկերային մասը այս շնորհահանդէսին։
Արշօ Զաքարեան
21 Ապրիլ, 2016
Քրիս Պոհճալեանի «Փակէ՛ աչքերդ, բռնէ ձեռքերը» գիրքին ներկայացումը (ԱՄՆ)
Հակառակ Աշխարհի Ախոյեանութեան ոտնագնդակի աւարտական խաղին, Յուլիս 13, 2014, երբ շուտով` ժամը 3:00ին պիտի սկսէր Արժանթին-Գերմանիա մրցումը Պրազիլի մէջ, կէսօրէ ետք ժամը 1։30ին, կոկիկ գրասէր հասարակութիւն մը ժամադրուած էր Նիւ Ճըրզիի Վարդանանց Եկեղեցւոյ կից սրահին մէջ, հանդիպելու համար ամերիկահայ, այլեւս հանրայայտ գրող Քրիս Պոհճալեանին եւ լսել իրմէ իր վերջին գիրքին` «Փակէ՛ աչքերդ, բռնէ ձեռքերը» – «Close your eyes, hold hands» մասին։
Անցեալին եւս գրագէտին համար մեր հայկական մշակութային զանազան կազմակերպութիւնները նմանօրինակ հանդիպումներ կազմակերպած էին։ 
Այս մէկը սակայն կազմակերպուած էր Նիւ Ճըրզիի «Համազգային»ին կողմէ։
Շնորհահանդէս՝ Բժիշկ Կարպիս Հարպոյեանի հատորներուն (Գանատա)
Համազգային Հայ Կրթական եւ Մշակութային Միութեան Մոնթրէալի «Սանահին» մասնաճիւղի գրական յանձնախումբի կազմակերպութեամբ եւ Գանատայի Հայոց Թեմին Առաջնորդ Գերաշնորհ Տէր Մեղրիկ Եպիսկոպոս Բարիքեանի հովանաւորութեամբ, Երեքշաբթի, 30 Յունիս 2015-ին, երեկոյեան ժամը 8:00-ին, Մոնթրէալի Հայ Կեդրոնի Աւետիս Ահարոնեան սրահէն ներս տեղի ունեցաւ Բժիշկ Կարպիս Հարպոյեանի «ԽԱՉԵԼՈՒԹԵԱՆ ՃԱՆԱՊԱՐՀԸ» եւ «ԽԱՉԵԼՈՒԹԵՆԷՆ ՅԱՐՈՒԹԻՒՆ» զոյգ հատորներու շնորհահանդէսը:
Գրական այս երեկոյին ներկայ էին ազգային-քաղաքական կառոյցներու ներկայացուցիչներ, հայ կրօնական ներկայացուցիչներ, համազգայնականներ եւ գրասէր հայորդիներ:
Ձեռնարկին բացումը կատարեց վարչութեան մօտ գրական յանձնախումբի ներկայացուցիչ Անահիտ Պալեան, որ բարի գալուստի խօսքին մէջ յիշեց, թէ արիւնարբու թուրքը հայոց ցեղասպանութենէն 100 տարի ետք, տակաւին կը շարունակէ իր նենգամիտ քաղաքականութիւնը, հարուածելով հայութիւնը եւ հայ ժողովուրդի շահերը ամենուրէք:
Ան շեշտեց նաեւ թէ աշխատասէր ու յարատեւող հայը տարիներու ընթացքին ինքզինք կազմակերպեց եւ այսօր պահանջատէր է ու ստեղծագործ՝ աւելի քան երբեք:
Քաղաքական, քարոզչական եւ հանրային հաւաքական զանազան տիպի աշխատանքներու կողքին, աշխոյժ ու խանդավառ է ներկայիս հայ հրատարակչական կեանքը, որուն պտուղներէն եղան Բժիշկ Կարպիս Հարպոյեանի «ԽԱՉԵԼՈՒԹԵԱՆ ՃԱՆԱՊԱՐՀԸ» եւ «ԽԱՉԵԼՈՒԹԵՆԷՆ ՅԱՐՈՒԹԻՒՆ» աշխատասիրութիւնները:
Նեղ տողերու մէջ սահմանելէ ետք հատորներու նիւթերը եւ գիտնալով հանդերձ թէ ներկաներէն շատեր ծանօթ են հեղինակին, Ա. Պալեան ընթերցեց բժիշկ Կարպիս Հարպոյեանի հարուստ կեսագրականը. ապա տեղի ունեցաւ պաստառի վրայ ներկայացումը «ԽԱՉԵԼՈՒԹԵԱՆ ՃԱՆԱՊԱՐՀԸ» գիրքի կարգ մը նկարներուն՝ «Սուրբերու աչքեր» երգի ունկնդրութեամբ:
Անահիտ Պալեան գրասէր ներկաներուն ընթերցեց Սուրբ Յակոբ Առաջնորդանիստ Մայր Եկեղեցւոյ աշխոյժ հովիւ՝ Արժ. Տէր Գառնիկ Աւագ Քահանայ Գոյունեանի ամփոփ կենսագրականը ու զինք հրաւիրեց բեմ կատարելու համար Ա. հատորի ներկայացումը: Սոյն ներկայացման յաջորդեց տեսաերիզով ցուցադրումը «ԽԱՉԵԼՈՒԹԵՆԷՆ ՅԱՐՈՒԹԻՒՆ» հատորի նկարներուն, երբ միաժամանակ ներկաները վայելեցին 1986-ին, երջանկայիշատակ Գարեգին Բ. Կաթողիկոսի կաթողիկոս ընտրութեան 10ամեակին առթիւ տեղի ունեցած ելոյթին, «Կիլիկիա» երգի ունկնդրութիւնը:
Նահապետ Ռուսինեանի այս նշանաւոր երգը յատուկ նշանակութիւն ունէր գրական այս երեկոյի ընթացքին, ոչ միայն որպէս Մեծի Տանն Կիլիկիոյ Կաթողիկոսութիւնը խորհրդանշող երգ, որովհետեւ Բ. հատորով բժիշկ Կ. Հարպոյեան կը ներկայացնէր Մեծի Տանն Կիլիկիոյ Կաթողիկոսութեան պատմութիւնը, այլ որովհետեւ «Կիլիկիա» երգի այս տարբերակը եղած էր Զարեհ Եպս. Ազնաւորեանի մշակումով, դաշնակի վրայ Շաքէ Պտղունի-Գազանճեանի ընկերակցութեամբ եւ կատարողութեամբ արուեստագիտուհի քոյրերու՝ Սոնա Պտղունի-Կիւրիւնեանի եւ Էլօ Պտղունի-Հարպոյեանի եւ Գէորգ Պէպէճեանի:
Տեսաերիզէն ետք, Արժ. Տէր Գառնիկ Աւագ Քահանայ Գոյունեան կատարեց Բ. հատորի ներկայացումը, մանրամասնօրէն անդրադառնալով Մեծի Տանն Կիլիկիոյ Կաթողիկոսութեան Սիսէն տարագրման պատմութենէն մինչեւ հաստատուիլը Անթիլիաս, անցնելով երջանկայիշատակ բոլոր կաթողիկոսներու կենսագրութիւններէն ու առաքելութիւններէն հասնելով մինչեւ մեր օրերը:
Ապա բեմ հրաւիրուեցաւ զոյգ աշխատասիրութիւններու հեղինակ Բժիշկ Կ. Հարպոյեանը, որ երախտագիտական զգացումներով ու շնորհակալական խօսքերով փոխանցեց իր սրտի խօսքը, շեշտելով թէ ցեղասպանութեան 100 ամեակի առիթով գրուած այս հատորները, ձօնուած են մէկ ու կէս միլիոն հայ նահատակներու յիշատակին եւ որուն հասոյթը պիտի նուիրուի Լաւալի Սուրբ Գէորգ եկեղեցւոյ շինութեան:
Այնուհետեւ Ա. Պալեան բեմ հրաւիրեց Գերաշնորհ Տէր Մեղրիկ Սրբազան Բարիքեանը, որ փոխանցեց իր օրհնութեան խօսքը, բարձր գնահատելով Բժիշկ Կարպիս Հարպոյեանի ուսումնասիրական այս աշխատասիրութիւնները, Տէր Գառնիկ Աւագ Քահանայ Գոյունեանի ներկայացումը եւ Համազգայինի Մոնթրէալի «Սանահին» մասնաճիւղի առաքելութիւնն ու հայապահպանման, հայ մշակոյթի ու գրականութեան ի նպաստ բերած ներդրումը:
Ապա Հայր Մեղրիկ իր խօսքը փակեց պահպանիչով :
Գրական երեկոյի աւարտին, Անահիտ Պալեան իր կարգին փոխանցեց իր շնորհաւորութիւնները եւ շնորհակալական խօսքերը յատկապէս գնահատելով ներկաները, որոնք միշտ ներկայ են Համազգայինի ձեռնարկներուն, կը քաջալերէն հայ գիրքն ու հայ արժէքները:
Փակման խօսքին յաջորդեց կոմիտասեան մեղմ եղանակներու ունկնդրութիւնն ու գիրքերու մակագրումը հեղինակին կողմէ:
Անահիտ Պալեան
«Լալան ու Արան – Գոյներու Աշխարհ եւ Ձեւերու Աշշխարհ» մանկական խաղերու ծանօթացում եւ ներկայացում (Վալանս)
16 Յունիս 2018-ին, Վալանսի Դաւիթեան դպրոցէն ներս տեղի ունեցաւ ծանօթացումն ու ներկայացումը՝ Համազգային Հայ Կրթական եւ Մշակութային Միութեան նախաձեռնութեամբ իրականացած «Լալան ու Արան – Գոյներու Աշխարհ եւ Ձեւերու Աշխարհ» մանկական դաստիրակչական խաղերուն՝ IOS եւ Android գործիքներու համար:
Համազգայինի Վալանսի «Լ. Շանթ» Մասնաճիւղին անունով Մարալ Թուխմանեան Հարպոյեան փոխանցեց, թէ սոյն խաղերը ստեղծուած են հայ մանուկներուն մօտ հայերէնի նկատմամբ սէր եւ հետաքրքրութիւն յառաջացնելու նպատակով։
«Լալան ու Արան – Գոյներու Աշխարհ» խաղը ներկայացուած է ինչպէս արեւմտահայերէն, այնպէս ալ արեւելահայերէն: Իսկ «Ձեւերու Աշխարհ»ը ներկայացուած է միայն արեւմտահայերէն։
Վերոյիշեալ խաղերը կարելի է ներբեռնել անվճար կերպով՝ դիմելով App Store եւ Google Play առցանց խանութներ։
Իսկ խաղի մասին մանրամասնութիւններ կարելի է գտնել www.lalanouaran.com-ի կայքին մէջ:
Կայա Կեռեանի՝ «L’ARMENIENNE L’INDESTRUCTIBLE FIL DE LA VIE» (Հայուհին. կեանքի անխորտակելի թելը) գիրքին ներկայացումը (Փարիզ)
«ՆՈՐ ՅԱՌԱՋ».-Երկուշաբթի, 20 Յունիս 2016-ին, Համազգայինի կազմակերպութեամբ Փարիզի Հայ մշակոյթի տան մէջ տեղի ունեցաւ Կայա Կեռեանի «L`Armenienne. lindestructible fil de la vie» գիրքին ներկայացումը: Անիկա լոյս տեսած է Հոկտեմբեր 2015-ին, XO հրատարակչատունէն (269 էջ):
«Բազմաթիւ փոթորիկներու եւ արեան գետերու ծնունդ եմ… Հայաստանի ծնունդ եմ, բայց սիրտիս մօտ եղող հայրենիքս աւերուած է:
Փոքր տարիքէս Փարիզի մէջ կը լսէի հոն մորթուած հայ ժողովուրդի հեռուներէն եկող արձագանգը:
Մեծ մայրս՝ Աշխէնը եւ մայրս՝ Ազատը, այնտեղէն էին, ինչպէս ծեծուած, վաճառուած, բռնաբարուած ու արտաքսուած միլիոնաւոր կիներ, ինչպէս բոլոր խեղդամահ եղած երեխաները, անոնք ալ դատապարտուած էին մահուան:
Անոնք սակայն հրաշքով վերապրեցան:
Տարիներու ընթացքին ես վերակերտեցի անոնց պատմութիւնը», կ՛ըսէ հեղինակը:
Ան իր մօրը եւ մեծ մօրը աներեւակայելի պատմութիւնը նկարագրելով՝ կը բացայայտէ Հայոց Ցեղասպանութեան սարսափելի դաժանութիւնը, միաժամանակ ցոյց տալով, թէ կրելով հանդերձ անցեալէն ժառանգ մնացած ծանր բեռը կարելի է փարիլ կեանքին:
Ան իր մօրը մահէն երեք տարի ետք՝ 2004ին, սկսած է գրելու, որովհետեւ ատիկա իրեն համար կենսական անհրաժեշտութիւն մը եղած է, որպէսզի երբեք չջնջուին Ցեղասպանութեան հետքերը:
Ձեռնարկին բացումը կատարեց Արփի Շիրվանեան եւ յուշեր պատմեց «Դպրոցասէր»ի մէջ իրենց (իր եւ հեղինակին) անցուցած տարիներուն մասին:
Ան գիրքէն քանի մը դրուագներ ներկայացուց:
Պատմութիւնը կը սկսի 1915-ի ամրան, Տրապիզոնի մէջ, ուր ծնած է մայրը… Ինչպէս ծանօթ է, այր մարդիկ գնդակահարուած էին, կիները եւ տարեցները՝ աքսորուած, 300 երեխաներ ալ՝ խեղդամահ եղած:
Տարագրութեան ճանապարհին գիշեր մը իր մեծ մայրը կը ծնի մանչուկ մը, որուն առաջին ճիչերը լսելով, թուրք զինուորներ կը ստիպեն մայրը ողջ-ողջ թաղելու… իր զաւակը:
Այս ահաւոր դէպքէն ետք ան կը յաջողի փախուստ տալ եւ հետիոտն կը հասնի Կոստանդնուպոլիս:
Մայրը, երեք տարեկանին, խլած են մեծ մօրը գիրկէն եւ նետած դէպի նաւահանգիստ յառաջացող մանուկներու կարաւանի մը մէջ:
Անոնց կը սպասէին տասնեակ մը նաւեր:
Զինուորները պարկերու մէջ փակած են երեխաները եւ զանոնք բարձած նաւերուն վրայ եւ վերջը՝ ծովը թափած… Այդ զինուորներէն մէկը կը ճանչնայ մայրը, եւ քանի որ անցեալին աշխատած էր իրենց ընտանիքին համար, կ՛որոշէ թաքցնել պզտիկը։
Աւելի ուշ մայր ու աղջիկ հրաշքով զիրար կը վերագտնեն։
Հեղինակը «Դպրոցասէր» վարժարանին մէջ տեղեկացած է Ցեղասպանութեան առնչուող իրադարձութիւններու մասին, իսկ աւելի ուշ, վերապրողներու վկայութիւններէն օգտուելով, սկսած է պրպտելու եւ ուսումնասիրելու այդ օրերու եղերական պատմութիւնը:
Գտած է իր ծնողներուն ապրած վայրերու լուսանկարները, որոնց միջոցաւ կրցած է գծել անոնց արկածալից ուղեւորութեան քարտէսը։
Կարելի է ըսել, թէ այս գիրքով իր ընտանիքի ոդիսականին ընդմէջէն հեղինակը կը վերարժեւորէ կիները եւ անոնց մղած պայքարը: «Բազում փորձանքներու ենթարկուելով հանդերձ, այդ կիները չեն ընկրկած եւ յաջորդ սերունդներուն փոխանցած են «երբեք չմոռնալու» իրենց կտակը»:
Կայա Կեռեան կը սիրէ Ժան Ժորէսի Ֆրանսան, որ գրկաբաց ընդունած եւ ապաստան տուած է տարագիր հայերուն, եւ կը յուսայ, որ իր պատումները փոքրիկ յոյս մը կը ներշնչեն բոլոր անոնց, որոնք դժբախտաբար մեր օրերուն հարկադրուած ձգելով իրենց օրրանները՝ թափառական ու աքսորական կեանք կը վարեն։
Հարցում-պատասխաններու բաժինէն ետք երեկոյթի աւարտին Կեռեան մակագրեց իր հատորները:
Շնորհահանդէս` երիտասարդ բանաստեղծ Հատի Մրատի «Արման Ահիաա» գիրքին (Լիբանան)
Հովանաւորութեամբ եւ ներկայութեամբ խորհրդարանի նախկին փոխնախագահ Էլի Ֆըրզլիի, կազմակերպութեամբ Համազգայինի «Վահէ Սէթեան» հրատարակչատան, Երկուշաբթի, 18 Մայիս 2015-ի երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ լիբանանցի բանաստեղծ Հատի Մրատի «Արման Ահիաա» («Ապրող հայեր») խորագրեալ գիրքին շնորհահանդէսը:
Լիբանանեան եւ հայկական քայլերգներու յոտնկայս ունկնդրութենէն ետք, Նուրհան Մորսիլ ներկաները հրաւիրեց մէկ վայրկեան յոտնկայս յարգելու Հայոց ցեղասպանութեան մէկուկէս միլիոն նահատակներու յիշատակը:
Մորսիլ իր ողջոյնի խօսքին մէջ խոր դրուատիքով ներկայացուց գիրքին հեղինակը` երիտասարդ բանաստեղծ, բժշկական ուսանող Հատի Մրատը:
Ան մերթ ընթ մերթ ներկայացուց օրուան խօսք առնող հիւրերը` ծանօթացման անհրաժեշտ տեղեկութիւններու վերյիշումով:
Նախ եւ առաջ խօսք առաւ լիբանանցի ծանօթ մտաւորական, բանաստեղծ Հապիպ Եունես: Ան յայտնեց, որ հայերու ապրած հարիւրամեայ արհաւիրքը իր բոլոր դառնութիւններով բանաստեղծ Հատի Մրատ ամփոփած է իր գիրքին մէջ: Ան նշեց, որ այդ մէկը կարելի եղած էր, որովհետեւ երիտասարդ բանաստեղծը անձամբ տեսակցած, լսած, սիրած ու բաժնեկցած է վերապրողներու ցաւը:
«Այս վկայութիւնը պիտի չլռէ, որովհետեւ անիկա լռութեան սատանայ չէ», ընդգծեց Եունես` «օսմանցի» բառը որակելով իբրեւ տգեղագոյն մակդիր:
Ան շնորհաւորեց 22-ամեայ խոստմնալից երիտասարդ բանաստեղծ Հատի Մրատը` զայն «ազնիւ ասպետ» կոչելով:
Յակոբ Պալեանի «Մարդը ժամանակին հետ» գիրքի ներկայացում (Լիբանան)
Չորեշաբթի, 22 Հոկտեմբեր 2014, երեկոյեան ժամը 7:00-ին, «Բագին» գրական հանդէսին կազմակերպութեամբ գրական հանդիպում մը տեղի ունեցաւ «Բագին»-ի խմբագրատան մէջ, ուր ներկայացուեցաւ Յակոբ Պալեանի «Մարդը ժամանակին հետ (պատմուածքներ ու ապրումներ)» լոյս տեսած գիրքը` ներկայութեամբ գրականասէր եւ մտաւորական սեղմ շրջանակի մը:
Բարի գալուստի խօսք արտասանեց Նորա Բարսեղեան, որ նշեց, թէ Յակոբ Պալեանի արտադրողականութիւնը անոր տաղանդէն անկախ ու անկէ անդին անոր ժրաջանութիւնն է, հետեւողականութիւնը, նաեւ` հայ գիր ու գրականութեան յարատեւումը ապահովելու տենչն ու տագնապը, որոնք Պալեանի էութեան մէջ կը վերածուին գրական պատկերներու, գրականութիւն հարստացնող հատորներու:
Ապա հրաւիրեց լսելու Կարօ Աբրահամեանը, որուն միտքերն ու ապրումները ծնունդն են անոր եւ Յակոբ Պալեանի մտերմութեան արտացոլումին:
Հայկազուն Եափուճեանի «Տառապանքի եւ յոյսի ապրումներ» վերահրատարակուած գիրքի շնորհահանդէս (Լիբանան)
Հայոց ցեղասպանութենէն վերապրած սերունդին կողմէ նոր սերունդին փոխանցուելիք պատգամներուն ու աւանդներուն հիմնական աղբիւրը կը հանդիսանան այն հրատարակութիւնները, որոնք կը պարունակեն այդ սերունդի ապրուած կեանքի փաստացի տուեալներ, ոչինչէն ամէն բան ստեղծելու պայքար ու անկոտրում կամքի դրսեւորում:
Չորեքշաբթի, 15 Ապրիլ 2015-ի երեկոյեան ժամը 7:30-ին, Համազգայինի «Լիւսի Թիւթիւնճեան» ցուցասրահին երկրորդ յարկին վրայ տեղի ունեցաւ նման գիրքի մը` Հայկազուն Եափուճեանի «Տառապանքի եւ յոյսի ապրումներ» վերահրատարակուած հատորին շնորհահանդէսը:
Համազգայինի «Վահէ Սէթեան» հրատարակչատան կողմէ Սոնա Թիթիզեան ներկայացուց հատորը` դիտել տալով, որ անիկա պատմագրական յուշագրութիւն մըն է, պատմական դէպքերը յիշատակող մեծարժէք աղբիւր մը, որովհետեւ հոն կը մարմնաւորուին ազգի մը պատմութեան ամէնէն ողբերգական եւ վերապրումի կարեւորագոյն ժամանակաշրջանէն դէպքեր: 
Փօլ Ֆարշախի «Մեծ Սովը» վաւերագրական ժապաւէնի առաջին ցուցադրութիւնը (Լիբանան)
Համազգայինի Լիբանանի Շրջանային վարչութեան կազմակերպութեամբ, Հինգշաբթի, 28 Ապրիլ 2016-ին, երեկոյեան ժամը 8:00-ին, Մեծի Տանն Կիլիկիոյ կաթողիկոսարանի շրջափակին մէջ տեղի ունեցաւ «Մեծ սովը» վաւերագրական ժապաւէնի ցուցադրութիւնն ու ներկայացումը, բեմադրութեամբ` Փօլ Ֆարշախին:
Ձեռնարկին ներկայ էին պետական երեսփոխաններ, Փոփոխութիւն եւ բարեկարգում համախմբումի նախագահ, երեսփոխան զօր. Միշել Աունի ներկայացուցիչը, պատասխանատու մարմիններու ներկայացուցիչներ եւ հիւրեր:
Ողջոյնի խօսքով հանդէս եկաւ Նանօր Տէր Սարգիսեան:
Ան Համազգայինի անունով բարի գալուստ մաղթելէ ետք ըսաւ, թէ վաւերագրական ժապաւէնը լաւագոյն միջոցներէն է պեղելու թաղուած պատմութիւնը, որպէսզի օգտակար դառնայ նոր սերունդին եւ ժողովուրդի յիշողութեան:
Ան յայտնեց, թէ նորօրեայ բարբարոսութիւնները հասկնալու համար, պէտք է վերականգնել անցեալը, հասկնալ ներկան եւ դիմաւորել ապագան:
«Պատմութիւն դառնալը առաքելութիւն մըն է` լուսարձակի տակ առնելու տառապանք մը, որուն մասին կը խօսուի արգահատանքով միջազգային շահերէն մեկնած», ըսաւ ան եւ աւարտեց իր խօսքը նշելով, թէ վաւերագրական ժապաւէնը կ՛ամփոփէ մարդկային խոր յոյզեր, որոնք կրնան չափանիշ ըլլալ երկրագունդի վրայ արդարութեան եւ համաշխարհային խաղաղութեան հաստատման:
«Recovering Armenia» գիրքի ներկայացումը Սան Ֆրանսիսքոյի մէջ
Նախաձեռնութեամբ Սան Ֆրանսիսքոյի Համազգայինի «Ն. Աղբալեան» եւ ՀՕՄ-ի «Կարին» մասնաճիւղերուն, Չորեքշաբթի, 7 Յունիս 2017-ին, երեկոյեան ժամը 7։30-ին տեղի ունեցաւ պոլսահայ մտաւորական դոկտ. Լեռնա Էքմէքճիօղլուի հեղինակած՝ «Recovering Armenia» գիրքի ներկայացումը, Սան Ֆրանսիսքոյի «Խաչատուրեան» Հայ կեդրոնի «Սարոյեան» սրահին մէջ, մշակութասէր կոկիկ հասարակութեան մը ներկայութեան:
Երեկոյթին բացումը կատարեց ու հանգամանօրէն հեղինակին կենսագրութիւնը ներկայացուց «Ն. Աղբալեան» մասնաճիւղի ատենապետուհի Ռուզանա Սարգիսեան:
Լեռնա Էքմէքճիօղլու ծնած ու իր նախնական ուսումը ստացած է Պոլսոյ մէջ. ան նախ յաճախած է Տատեան վարժարանը, ապա՝ Կեդրոնական Հայկական վարժարանը, ստանալով իր վկայականները:
Այժմ, դոկտ. Էքմէքճիօղլու Massachusetts Institute of Technology համալսարանին մէջ պատմութեան դասախօս է:
«Ինչպէ՞ս կարելի է ժողովուրդ մը գոյատեւէ՝ ցեղասպանութենէ ետք։
Ինչպէ՞ս եղաւ որ, անոնք, որոնք վերապրեցան Ցեղասպանութենէն ետք, շարունակեցին ապրիլ յանցաւոր պետութեան մը մէջ (Նոր Թուրքիան)»… 
«Գիրքը ունի երկու մասեր ու անցումային շրջան մը, որ երկու մասերը իրարու կը կապէ…
Առաջին ժամկէտը կը սկսի ստորագրութեամբը «Մուտրոս»ի զինադադարին, 1918-ի Հոկտեմբերին, երբ Օսմանեան կառավարութիւնը ընդունեց պարտութիւնը:
Անիկա տեւեց մինչեւ 1922-ի Սեպտեմբեր, երբ Քեմալական ուժերը կնքեցին իրենց յաղթանակը ընդդէմ դաշնակիցներուն եւ հայկական տարածքային պահանջներուն։
Ապա կայ մէկ տարուան անցման շրջան մը՝ ուշ 1922-էն մինչեւ ուշ 1923 թուական, որ կը նախանշէ «Լօզան»ի ստորագրումը՝ Անգարայի կառավարութեան ու դաշնակիցներուն միջեւ. այս պայմանագիրը կը հանդիսանայ ծննդեան վկայագիրը այսօրուան Թուրքիոյ»:
Դոկտ. Էքմէքճիօղլու շարունակեց խօսքը՝ ըսելով. «Ապա կու գայ երկրորդ շրջանը՝ 1923-էն մինչեւ 1933 թուական, տասնամեակ մը Թուրքիոյ հաստատումէն ետք՝ իբրեւ հանրապետութիւն, որ նաեւ կը համընկնի «Հայ Կին» ամսագիրի հրատարակութեան փակման, եւ կը ծառայէ որպէս իմ նախնական ուղեցոյցը՝ այս դարաշրջանին»:
«Ականեալ ձայներ» գիրքի շնորհահանդէս (Լիբանան)
Համազգայինի Լիբանանի Շրջանային վարչութեան կազմակերպութեամբ, Երկուշաբթի, 4 Մայիս 2015-ին, կաթողիկոսարանի «Կիլիկիա» թանգարանին մէջ տեղի ունեցաւ ուսուցիչ, մտաւորական եւ բանաստեղծ Սարգիս Կիրակոսեանի «Ականեալ ձայներ» գիրքին շնորհահանդէսը:
Ձեռնարկին բացումը կատարեց Սիլվա Քիւրքճեան:
Ան ողջունելէ ետք ներկաները նախ ներկայացուց Սարգիս Կիրակոսեանը` իբրեւ արձակագիր, թարգմանիչ, բանաստեղծ, խմբագիր, կրթական գործիչ` անդրադառնալով անոր գրական վաստակին ու գործունէութեան, հայագիտական շրջանակին մէջ անոր ունեցած մեծ ներդրումին, ապա իբրեւ Համազգայինի Լիբանանի Շրջանային վարչութեան անդամ անոր բերած գրական նպաստին` ի սպաս միութեան:
Ան իր խօսքի աւարտին ըսաւ, որ Սարգիս Կիրակոսեանի սոյն հրատարակութիւնը Հայոց ցեղասպանութեան 100-ամեակին կու գայ անգամ մըն ալ փաստելու մեր մշակոյթի գոյատեւման ու ծաղկման յարատեւութիւնը:
Ելոյթ ունեցաւ դպրեվանքի «Արմաշ» երգչախումբը, որ խրոխտ ու առնական ձայնով մեկնաբանեց ժողովրդական եւ հայրենասիրական երգեր:
Ապա Իրմա Գապագեան-Տէտէեան իւրայատուկ ոճով ու գեղեցիկ առոգանութեամբ ներկաներուն հրամցուց Սարգիս Կիրակոսեանի «Ականեալ ձայներ» հատորէն բանաստեղծութիւններ:
Սարգիս Կիրակոսեանի «Կարծես երազ մը ըլլար» խորագրեալ վէպի շնորհահանդէսը (Լիբանան)
Կազմակերպութեամբ Համազգայինի Լիբանանի Շրջանային վարչութեան, Չորեքշաբթի, 20 Յուլիս 2016-ի երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ տեղի ունեցաւ լիբանանահայ բանաստեղծ Սարգիս Կիրակոսեանի, յետմահու հրատարակուած «Կարծես երազ մը ըլլար» խորագրեալ վէպի շնորհահանդէսը, ներկայութեամբ անոր յիշատակը յարգող բազմութեան:
Ձեռնարկին բացումը կատարեց Համազգայինի Լիբանանի Շրջանային վարչութեան ատենապետ, դոկտ. Սեպուհ Այնթէպլեան, որ սեղմ գիծերու մէջ նշեց ձեռնարկին առիթն ու կարեւորութիւնը:
«Սարգիս Կիրակոսեան անխոնջ ընթերցող մըն էր հայ գրականութեան, ուսումնասիրող մը», ըսաւ դոկտ. Այնթէպլեան եւ աւելցուց. «Ուրախալի է, որ իր բանաստեղծութիւնները սիրելի ու գնահատելի պիտի ըլլան նաեւ հայրենի գրական շրջանակներու մէջ»:
Այնթէպլեան թուեց Սարգիս Կիրակոսեան մտաւորական մարդուն ազգանուէր գործունէութիւնը` լիբանանահայ հասարակութեան, գրական, մշակութային թէ կրթական մարզերուն մէջ:
«Համազգայինի ընտանիքը եւ իր ընտանեկան պարագաները տարի մը առաջ կորսնցնելով Սարգիսը, բաց մը զգացինք մեր հաւաքական կեանքին մէջ, սակայն այսօր Սարգիս Կիրակոսեան մեզ այստեղ կը համախմբէ ուրախ առիթով, հաւաքուած ենք հոս, իր գիրքին` «Կարծես երազ մը ըլլար» վէպի շնորհահանդէսին», ընդգծեց Սեպուհ Այնթէպլեան:
Այս առիթով խօսք առաւ մտաւորական, կրթական մշակ Ժիրայր Դանիէլեան, որ անդրադարձաւ Սարգիս Կիրակոսեանին հետ իր ծանօթացման ու գործակցութեան պայմաններուն` Սիմոն Սիմոնեանի «Սփիւռք» շաբաթաթերթէն մինչեւ «Բագին» գրական հանդէս ու «Ազդակ» օրաթերթ:
Շաւարշ Միսաքեանի «Տերեւներ դեղնած յուշատետրէ մը» գիրքի ներկայացում (Փարիզ)
Երկուշաբթի 23 Մայիս 2016-ին,Փարիզի Հայ Մշակոյթի Տան մէջ,Գրիգոր Պըլտեան ներկայացուց Շաւարշ Միսաքեանի «Տերևներ դեղնած յուշատետրէ մը» գիրքը:
1935-ին, Երկար տարիներու լռութենէ ետք, Միսաքեան կը սկսի գրելու «Յառաջ»ի մէջ Ապրիլ 1915-ի Պոլսոյ մէջ տիրող մթնոլորտին մասին, գաւառներէն եկած լուրերուն, թաքստոցային կեանքին,ապա՝ իր բանտի օրերուն մասին:
Պըլտեան բացատրեց, թէ որքա՛ն դժուար եղած է Միսաքեանի յիշել ու գրել այդ դաժան օրերուն մասին:
Դասախօսը տուաւ լայն տեղեկութիւներ Շաւարշ Միսաքեանի կեանքէն, լրագրական գործունէութենէն եւ անոր կապերէն ժամանակակից գրողներուն հետ:
Արուեստաբան Շահէն Խաչատրեանի` մեծ ծովանկարիչ Այվազովսքիին նուիրուած երկլեզու ալպոմի շնորհահանդէս (Լիբանան)
Կազմակերպութեամբ Համազգայինի «Կոմիտաս» մասնաճիւղին, Համազգայինի «Լիւսի Թիւթիւնճեան» ցուցասրահին մէջ, Հինգշաբթի, 30 Հոկտեմբեր 2014-ի երեկոյեան ժամը 7:00-ին տեղի ունեցաւ Շահէն Խաչատրեանի պատրաստած Այվազովսքիի նուիրուած վերջին երկլեզու ալպոմին շնորհահանդէսը:
Այս առիթով բացման խօսքը արտասանեց Համազգայինի «Կոմիտաս» մասնաճիւղի ներկայացուցիչ Նորայր Նաճարեան, որ ներկաներուն յայտնեց, թէ հեղինակը այս ալպոմը պատրաստած է մասնաւորաբար Միջին Արեւելքի հասարակութեան համար երկլեզու` արաբերէն եւ անգլերէն, եւ անոր մէջ առաջին անգամ ըլլալով զետեղուած են Այվազսվսքիի եգիպտական բնանկարները:
«L’étrangère» գիրքի ներկայացում (Փարիզ)
Փարիզի Համազգայինի վարչութեան նախաձեռնութեամբ, Երկուշաբթի 19 Հոկտեմբեր 2015-ին, ժամը 8:30-ին՝ Rue Bleu-ի Հայ մշակութային տան Տէմիրեան սրահին մէջ տեղի ունեցաւ «l'Etrangère» գիրքի ներկայացումը հեղինակի՝ Վալէրի Թօրանեանի ներկայութեամբ։
Համազգայինի վարչութիւնը շահեկան գտնելով Վալէրի Թօրանեանի նոր լոյս տեսած «l'Etrangère» ֆրանսերէն լեզուով գիրքը՝ որոշած էր ծանօթացնել զայն հանրութեան։
Սրահը լեցուած էր ընթերցասէր հասարակութեամբ:
Համազգայինի կողմէ երկու սերունդներու ներկայացուցիչներ խօսք առին.
Առաջինը՝ Նայիրի Սիսեռեան, որ բացատրեց, թէ ինք եւս հասակ նետած է Ֆրանսայի մէջ, ունեցած է հայկական տան տաքուկ մթնոլորտ, ինչպէս հեղինակը ստացած է ֆրանսական եւ հայկական զուգահեռ դաստիարակութիւն։
Ան ըսաւ, թէ գիրքը կարդալով ինքզինք պատկերացուցած է շատ մը տողերու մէջ, թէ ինչպէ՜ս հեղինակը յաճախած է հայկական միութիւներ, եղած է իր մեծ մօր՝ mémé de St Chamond, ուշադրութեան եւ հոգատարութեան առարկան, թէ որքան հարազատօրէն ներկայացուցած է մեծ մօր հետ իր ունեցած յարաբերութիւնը եւ անոր իր վրայ ունեցած ազդեցութիւնը։
Նայիրի աւելցուց, որ այսօր աւելի լաւ կը հասկնայ հեղինակին ապրումները, զգացումները, մշակութային երկուութեան դէմ յանդիման գտնուիլը եւ նոյնիսկ չափահաս տարիքին իր մորթին մէջ այժմ հանգիստ ըլլալը։
Ապա վարչութեան կողմէ խօսք առաւ Քրիստինա Շիրվանեանը։
Ան ծանրացաւ հեղինակի գրական արժէքներուն վրայ. ներկայացուց անոր անսովոր, անմեղ ու թեթեւ գրչի ոճը։
Շիրվանեան նկարագրեց, թէ ի՛նչպէս Թօրանեան կը յաջողի մերթ ընդ մերթ ընթերցողը յուզել կամ մանկունակ, սակայն սրամիտ մէջբերումներով տրամադրութիւն փոխել։
Ան ընթերցողին մտքերը կը տանի ի՛ր իսկ մանկութեան, իր իսկ փորձառութեան հետ բաղտատական մը ընելու. ապրումներ, զորս կարելի է ընդհանրացնել։
Շիրվանեան շնորհաւորեց Թօրանեանին՝ «l'Etrangère» գրքին մէջ ճարտարօրէն հայկական փառքերը եւ պատմութիւնը օտարներուն ծանօթացնելուն համար։
Թօրանեան, իր կարգին, շնորհակալութիւն յայտնեց Համազգայինի Փարիզի վարչութեան, յուզուեցաւ հիւրասիրութեան ընթացքին իր գրքին մէջ նշած մեծ մօր պատրաստած կարկանդակները տեսնելով սեղաներուն վրայ։
Ան բացատրեց, թէ որքան դժուարութեամբ քաղած է մեծ մօր տարագրութեան յուշերը եւ ինչպէս քսան տարիներ վերջ զանոնք յայտնութեան բերած է վէպի ընդմէջէն:
Ան ըսաւ. «Զգացուած եւ շոյուած կը զգամ ինքզինքս, ձեր ցուցաբերած անկեղծ հետաքրքրութեան եւ գնահատականին համար»։
Թօրանեան մասնաւոր ժամանակ տրամադրեց գիրքերը մակագրելու։
Ներկաները բաժնուեցան ջերմ ու մտերիմ մթնոլորտի յիշատակներով։
Մեթր Վարդգէս Շամլեանի «Այլազան գրութիւններու ժողովածոյ» գիրքին ներկայացումը (Լիբանան)
Իրաւաբան եւ Լիբանանի նախկին երեսփոխան մեթր Վարդգէս Շամլեանի «Այլազան գրութիւններու ժողովածոյ» գիրքը ներկայացնելու նպատակով, «Բագին» պարբերաթերթը Չորեքշաբթի, 30 Յունուար 2013-ի երեկոյեան Համազգայինի «ԼեւոնՇանթ» կեդրոնի «Գ. եւ Հ. Արմէնեան» սրահին մէջ կազմակերպած էր ընթերցման հանդիպում մը:
Ձեռնարկին բացման խօսքը արտասանեց «Բագին»-ի քարտուղար Նազարէթ Գէորգեան, որ հանդիպումի նպատակին անդրադառնալէ ետք ներկաներուն ծանօթացուց մեթր Վարդգէս Շամլեանը, անդրադարձաւ իբրեւ իրաւաբան անոր տարած գործունէութեան` շեշտը դնելով անոր մշակած գրականութեան եւ հրատարակած գիրքերուն վրայ:
«Իբրեւ իրաւաբան, մեթր Շամլեան անդամակցած է Պէյրութի եւ Քեպեքի բիւրոներուն, նաեւ 1960-էն 1964 եղած է Լիբանանի խորհրդարանի անդամ:
Եղած է նաեւ անդամ Համազգայինի Կեդրոնական Վարչութեան` Սիմոն Վրացեանի ատենապետութեամբ:
Դասախօսած է «Հայ հին իրաւունք» նիւթը` Պէյրութի Համազգայինի հայագիտական բարձրագոյն հիմնարկին մէջ:
1952-1982 եղած է Լիբանանի հայոց թեմի Ազգային առաջնորդարանի եւ անոր ենթակայ ազգային բոլոր խորհուրդներուն, ժողովներուն, վարժարաններուն, հայրենակցական միութիւններուն փաստաբանը եւ իրաւական խորհրդատուն:
Ան գործող փաստաբան եւ խորհրդատու եղած է ԼՕԽ-ի, Համազգայինի, ՀՄԸՄ-ի եւ Դաշնակցութեան` պետական եւ դատական իշխանութիւններուն մօտ անոնց ունեցած գործողութիւններուն համար», նշեց Ն. Գէորգեան:
Ապա խօսք առաւ օրուան բանախօսը` մեթր Բիւզանդ Պասթաճեան:
Բանախօսը գիրքին ամփոփ ներկայացումը կատարեց` ըստ պատշաճի մէջբերումներ կատարելով եւ ըստ յարմարութեան կարդալով անկէ հատուածներ:
Ան սկսաւ թարգմանական բաժինով եւ ըսաւ, թէ մեթր Շամլեան այլազան օտար հեղինակներէ թարգմանութիւններ կատարած է:
Ապա անցաւ գիրքին մէջ տեղ գտած իրաւաբանական նիւթերուն` նշելով, որ մեթր Շամլեան իր գործածած բառերը ընտրած է օգտագործելով եզրեր, որոնք պէտք է ամբողջական իմաստ փոխանցեն, յատկապէս իրաւաբանական ոլորտին մէջ` մնալով սակայն մէկ բառի երկարութեան սահմանին մէջ:
Ապա ներկայացուց ազգային եւ կրօնական զանազան նիւթեր` «Ս. Վրացեանը եւ Համազգային Միութեան հիմնումը», «Կիլիկիոյ կաթողիկոսութիւնը եւ անոր հաւանական դադրումը» եւ «Մոհամետ մարգարէի ծաղրանկարներու խնդիրը»:
Այս վերջինին անդրադառնալով` մեթր Պասթաճեան նշեց, որ հեղինակը ընդգծած է խօսքի եւ արտայայտութեան իրաւունքին սահմանները` հարցադրելով, թէ արդեօք ի՞նչ է մարդ-անհատին խօսքի ազատութեան սահմանը:
Անցնելով պատմագիտական բաժինին, մեթր Պասթաճեան անդրադարձաւ հիմնական երեք նիւթի` գահնամակներուն, հին Հայաստանի ստրուկներուն եւ նախամաշտոցեան հայ գրականութեան:
Ան նախ բացատրեց, ի՛նչպէս մեթր Շամլեան իր գիրքին մէջ փաստեր կը ներկայացնէ եւ կ՛եզրակացնէ, թէ Հայաստանի քրիստոնէացումէն առաջ հայ գիր եւ գրականութիւն գոյութիւն ունեցած են, եւ թէ քրիստոնէացումով է, որ այդ գրականութիւնը անյայտացած է:
Խօսելով գահնամակներուն մասին` բանախօսը յայտնեց, որ անոնք կը պարունակէին Հայաստանի նախարարական եւ իշխանական տուներուն ցանկագրումները եւ անուանացանկեր կը բովանդակէին:
Ինչպէս նաեւ անոնց կողքին կային զօրանամակները, որոնք իրենց կարգին կը բովանդակէին տեղեկութիւններ Հայաստանի զօրագունդերուն մասին:
Հեղինակը այդ տեղեկութիւնները ցանկագրելով ներկայացուցած է իր գիրքին մէջ: Նաեւ այդ գահնամակներուն ուսումնասիրութեամբ մեթր Շամլեան եզրակացուցած է, որ 7-րդ դարէն սկսեալ Հայաստանի բանակը տկարանալու սկսած է, յատկապէս բդեշխներուն պատճառով:
Վերջապէս մեթր Պասթաճեան խօսեցաւ հին Հայաստանի ստրուկներուն մասին:
Արդարեւ, հեղինակը իր գիրքին մէջ կ՛ըսէ, թէ հին Հայաստանի եւ Կիլիկիոյ մէջ տեղի ունեցած է ստրկավաճառութիւն:
Ան ներկայացուցած է չորս տեսակի ստրուկներ, որոնք կրնային նաեւ կիներ ըլլալ` տնային աղախին, արքունի, տաճարական եւ եկեղեցական ստրուկներ:
Հեղինակը մէջբերած է Մխիթար Գոշի դատաստանագիրքը, ուր յիշուած են թագաւորական ստրուկները եւ անոնց վաճառքի ու նուիրաբերութեան տարածուած երեւոյթին մասին:
Հեղինակը նաեւ գրած է ստրուկներուն իրաւունքներուն մասին: Այդ իրաւունքները կը տարուբերէին ըստ կրօնի` քրիստոնեայ ստրուկը աւելի լայն իրաւունքներ կը վայելէր, քան այլ ազգի ստրուկը:
Ձեռնարկի աւարտին առիթ տրուեցաւ հարցումներու:
«l’Arménie du Levant» գիրքի ներկայացում (Փարիզ)
Երկուշաբթի, 3 Դեկտեմբեր 2012-ին,Փարիզի Հայ Մշակոյթի Տան մէջ, Համազգայինի Փարիզի մասնաճիւղը ներկայացուց պատմաբան Գլօտ Մութաֆեանի «l’Arménie du Levant» գործը,ԺԱ.-ԺԴ. դար (հրատարակութիւն ed. Les Belles lettres)՝ կարեւոր աշխատութիւն մը, ծանօթանալու եւ լաւ հասկնալու համար միջնադարեան շրջանի Հայոց Կիլիկիոյ Թագաւորութեան աննախընթաց դիրքն ու քաղաքական դերը Միջին Արեւելքի մէջ։
Սահիկներու ցուցադրութեամբ,Գլօտ Մութաֆեան հանրութեան ներկայացուց այս երկհատոր գիրքի փաստագրական պատկերներն ու քարտէսները։
Ձեռնարկին ներկայ էին գրաբարի մասնագէտ Անյէս Ուզունեան եւ քարտէսներու մասնագէտ Էրիք Վան Լօվ, որոնք իրենց մասնակցութիւնը բերած էին այս գիրքի պատրաստութեան։
« Le Chasseur» գիրքի ներկայացում (Փարիզ)
Ուրբաթ, 5 Յունիս 2015-ին , Փարիզի Հայ մշակոյթի տան մէջ, պատմաբան Անահիտ Տէր Մինասեան՝ ներկայացուց « le Chasseur» (ed.Parethèse) գիրքը,Կարօ Սասունիի «Լեռներու խորհուրդը»- գործէն հատուածներու ֆրանսերէն թարգմանութիւնը, հեղինակի տղուն՝ Բաբգէն Սասունիի կողմէ :
Պատմա-քաղաքական դէպքերու ընդմէջէն, դասախօսը անդրադարձաւ Կարօ Սասունիի կենսագրութեան՝ լայն տեղեկութիւներ տալով դարասկիզբի Արեւմտահայաստանի վիճակին մասին. մանկութիւնը Սասնոյ լեռներուն մէջ, կուսակցական առաջին փորձառութիւնները, ղեկավարութիւնը փետրուարեան ապստամբութեան առաջին Հանրապետութեան օրերուն, ազգային գործունէութիւնը սփիւռքի մէջ, գրական եւ ուսուցչական աշխատանքը Ճեմարանէն ներս, «Բագին»ի հիմնադրութիւնն ու խմբագրական աշխատանքը:
Մամիկոնեան ազնուական տոհմի շառաւիղն զգալով, ան իր կեանքի 89-ը տարիները յատկացուց ազգին :
Անահիտ Տէր Մինասեան իր ընդարձակ պատմական գիտելիքները հրամցուց ներկաներուն եւ կապը հաստատեց Կարօ Սասունիի սերունդին եւ մեր միջեւ:
«L’immortelle de Trébizonde» գիրքի ներկայացում (Փարիզ)
Ուրբաթ, 27 Մարտ 2015-ին, Համազգային Փարիզի մասնաճիւղի կազմակերպութեամբ՝ Հայ Մշակոյթի Տան մէջ, Վարուժան Աւետիսեան (édition Thadée) եւ պատմաբան Թալին Տէր Մինասեան ներկայացուցին «L’immortelle de Trébizonde» գիրքը՝ տպուած 1930-ին (Ալպէն Միշէլ հրատարակչատան կողմէ) եւ վերատպուած 2015- ին, Թատէ հրատարակչատան կողմէ:
Հեղինակը՝ Paule Henry Bordeaux, 1920-ական թուականերուն ապրած է Լիբանան և Սուրիա, ուր հայրը՝ Henry Bordeaux (académicien), ուղարկոած էր միջին արեւելք Ֆրանսական կառավարութեան կողմէ:
Այդ տարիներուն աղջիկը՝ Paule Henry Bordeaux, հազիւ 19 տարեկան երիտասարդուհի, մեծ հետաքրքրութեամբ ուսումնասիրած է շրջանի քաղաքական եւ ընկերային հարցերը, հանդիպած է Տէր Զօրի մէջ Հայ գաղթականերու, ճշգրիտ ձեւով նկարագրած է գաղթը եւ ցեղասպանական միջոցները, ուսումնասիրած է Անատոլուի ժողովուրդներու վիճակը եւ մասնաւորաբար Համշէնի բնակիչներու կեանքը:
Վէպը կը պատմէ հայուհի Անթառամի բռնի ամուսնութիւնը Քիւրտ Պէկի մը հետ:
Պատմուածքը լոյս տեսած է թերթոնի ձեւով ֆրանսական Le Figaro թերթին մէջ եւ լաւ ընկալուած է ֆրանսացի ընթերցողին կողմէ:
Թատէ հրատարակչատան տնօրէն Վարուժան Աւետիսեան բացատրեց գրքի գրական արժէքը, արեւելասէր 19-րդ դարու orientaliste շարժումի ազդզեցութիւնը:
Թալին Տէր Մինասեան պատմաբանի ակնոցով խօսեցաւ գրքի այժմէականութեան մասին, ան յիշեցուց թէ այդ օրերուն Եւրոպան որքան հետաքրքրոած էր Հայկական հարցով, հետաքրքրութիւն մը, որ նուազեցաւ Բ. համաշխարհային պատերազմէն ետք:
Ձեռնարկի աւարտին Վարուժան Աւետիսեան եւ Թալին Տէր Մինասեան մակագրեցին գիրքը:
Ներկայացում` Յակոբ Պալեանի «Ամերիկա, Ամերիկա… Երազ Եւ Խորտակման Լքումներ» Վէպին (Լիբանան)
«Բագին» գրական հանդէսի կազմակերպած ընթերցման հանդիպումներուն ծիրին մէջ, Չորեքշաբթի, 11 Ապրիլ 2012-ի երեկոյեան ժամը 7:00-ին, տեղի ունեցաւ «Բագին»-ի խմբագիր Յակոբ Պալեանի գրական վերջին վէպին ներկայացումը:
Ձեռնարկին բացումը կատարեց «Բագին»-ի փոխ խմբագիր Սեդա Գրիգորեան։
«Ամերիկա, Ամերիկա… Երազ եւ խորտակման լքումներ» խորագիրը կրող վէպը Պալեանի գրական վէպերուն երկրորդն է` 2009-ին լոյս տեսած «Անանուններու կեանքի շերտը» խորագրեալ անոր առաջին վէպէն ետք:
Պալեանի գրական այս նոր վէպը ներկայացուց Սագօ Արեան, որ իր խօսքի առաջին մասով հակիրճ ձեւով ներկայացուց վէպին նիւթը, որուն հերոսը` երիտասարդ Լեւոն Արիսեան, պայուսակով մը կը մեկնի Ամերիկա` իր ետին թողելով իր կեանքի խոստացեալ ընկերուհին` Արմինէն, անպայման վերադառնալու խոստումով:
Վէպի ամփոփ պատումէն ետք կարդացուեցան հատուածներ` գիրքի զանազան մասերէն:
Արեան դրուատիքով արտայայտուեցաւ Յակոբ Պալեանի գրական արժանիքներուն մասին` վեր առնելով անոր իւրայատուկ ոճն ու պատգամ փոխանցելու իր հմտութիւնը:
Սեդա Գրիգորեան այս առիթով ընթերցեց ծանօթ մտաւորական Թորոս Թորանեանի գրած յատուկ գրախօսականը` Պալեանի այս վէպին մասին:
Թորանեան նշելով 1960-ական թուականներէն արմատ նետած իր բարեկամութիւնը Պալեանի հետ, ուշագրաւ ակնարկով նշած է նաեւ, թէ երէկի հրապարակագիրին մէջ շնչած է նաեւ յաջող գրագէտը:
Ըստ Թորանեանի, Պալեանի այս գործը կը ցոլացնէ սփիւռքահայուն տառապանքը:
Հերոսը` Լեւոն Արիսեան, կ՛ապրի հոգեկան առանձնութիւն մը, անոր բոլոր երազները կը փշրուին ամերիկեան սալայատակին վրայ:
Թորանեան նաեւ դրուատած է Պալեանի լեզուին ոճական հմայքը` վէպը նկատելով գրական յաջող գործ մը:
Այս առիթով ներկաներուն փափաքով խօսք առաւ նաեւ Յարութ Ա. սրկ. Շերնեզեան, որ անդրադարձաւ Պալեանի շօշափած հիմնահարցին` արտագաղթի երեւոյթին, որ թէեւ նորութիւն չէ հայ իրականութեան մէջ, բայց աւելի թափ ու ծաւալ ստացած է. վարդագոյն Ամերիկայի մը երազանքը:
Ըստ Շերնեզեանի, Յակոբ Պալեանի 208 էջերէ բաղկացած այս վէպին մէջ հերոսը ծունկի եկած է իր երազներուն տակ. գեղեցիկ ու հեզասահ լեզուով Պալեան հայ երիտասարդութիւնը կը զգուշացնէ ձուլումի վտանգէն:
Շերնեզեան հիմնական երեք կէտերու մէջ ամփոփեց իր գրախօսականը, նախ` հսկայական Ամերիկան իր բոլոր բարիքներով ու հիւրասիրութեան երեւոյթներով խոտոր կը համեմատի իրականութեան, հայ իրականութեան:
Անիկա կը թալանէ մարդուն, հա՛յ մարդուն ինքնութիւնը:
Վերջինս հայ է սոսկ անունով:
Երկրորդ, հայկականութեան տենչը հզօր է հերոսի հոգեկան ներաշխարհին մէջ:
Ան նոյնիսկ օտարութեան մէջ հայկական եկեղեցի կը փնտռէ:
Իր դիւրաբեկ յոյսերուն վրայ կը փորձէ երազ մը կերտել:
Երրորդ` հերոսի կեանքի վերջին շրջանի ամայութիւնը սեւ ծուխի պէս տիրական է:
Լիբանանահայ արուեստագէտ Արա Ազատի գծագրած կողքը իր կարգին կը յամենայ ու «կը ձայնակցի» Յակոբ Պալեանի գրական վէպի բովանդակութեան:
Աւարտին եղան կարծիքներու փոխանակումներ ու քննարկումներ, որոնց ընթացքին վէպին հերոսը ներկայացուեցաւ իբրեւ «պարտեալ մը» եւ ժխտական տիպար մը:
Մամլոյ 101-րդ լսարան. Արեւմտահայերէն «Ուիքիփետիա»-ի ստեղծման ու զարգացման ծրագիրը (Լիբանան)
Համազգայինի Լիբանանի Շրջանային վարչութեան եւ «Ազդակ»-ի խմբագրութեան կազմակերպութեամբ մամլոյ 101-րդ լսարանը տեղի ունեցաւ Չորեքշաբթի, 11 Մարտ 2015-ին, երեկոյեան ժամը 8:00-ին, Համազգայինի «Լեւոն Շանթ» կեդրոնի «Գ. եւ Հ. Արմէնեան» սրահին մէջ:
Ողջոյնի խօսքով հանդէս եկաւ Ռաֆֆի Տեմիրճեան, որ համառօտ ձեւով ներկաներուն ծանօթացուց «Ուիքիփետիա»-ն, ապա յայտնեց, որ «Ուիքիմետիա Հայաստան»-ը հասարակական կազմակերպութիւն է եւ կը միտի իր նախագիծերուն ճամբով տեղեկատուական հասարակութիւն ձեւաւորել` ներգրաւելով հասարակական լայն շերտեր:
Ան յայտնեց, որ «Ուիքիմետիա Հայաստան» կազմակերպութիւնը արեւելահայերէնի եւ արեւմտահայերէնի պահպանման ու զարգացման ծրագիրներուն կողքին կ՛աշխատի հանրութեան ներկայացնել հայ ժողովուրդի պատմութիւնը, մշակոյթը եւ հիմնախնդիրները:
Տեմիրճեան իր խօսքը աւարտեց ըսելով, որ արհեստագիտական արդի գործիքները պէտք է ծառայեցնել ի նպաստ մեր արժէքներուն:
Ելոյթ ունեցաւ «Ուքիմետիա Հայաստան»-ի նախագահ եւ հիմնադիր Սուսաննա Մկրտչեան եւ ներկայացուց արեւմտահայերէն «Ուիքիփետիա»-ի ստեղծման ու զարգացման մասին ծրագիրը:
Հաղորդագրութիւն (Գանատա)
Հայ տպագիր գիրքը՝ 500 տարեկան.
Հայ գրատպութեան 500-ամեակին առթիւ, Համազգային Հայ Կրթական եւ Մշակութային Միութեան Սանահին մասնաճիւղը, իր Հայագիտական յանձնախումբի կազմակերպութեամբ, պատրաստած է շարք մը միջոցառումներ, որոնց առաջինը տեղի ունեցաւ 2-6 Օգոստոսին, դէպի Ա.Մ.Ն.-ու մայրաքաղաք Ուաշինկթըն արշաւով մը, այցելելու այս առթիւ կազմակերպուած ցուցահանդէսին՝ Ազգային ժողովի մատենադարանին (Library of Congress) կողմէ։
Յատուկ թղթակցութեամբ պիտի անդրադառնանք այս բացառիկ նախաձեռնութեան։
Երկրորդ ձեռնարկը հայ հնատիպ գրքերու միօրեայ ցուցահանդէս մըն է, այս անգամ Մոնթրէալի մէջ՝ Ուրբաթ, 7 Սեպտեմբերին, երեկոյեան 7-էն սկսեալ, դասախօսութեան մը ընկերակցութեամբ։
Վայրը՝ Musée des Maîtres et Artisans du Québec, 615 Av., Ste Croix, Saint-Laurent. Գրքերը՝ թիւով շուրջ 40, հրատարակուած 1666-էն 1915-ի միջեւ, բոլորն ալ հաւաքուած են գաղութիս անդամներէն ու Համազգայինի գրադարանէն։
Պիտի դասախօսէ Մելինէ Փեհլիւանեան, յատկապէս այս առթիւ հրաւիրուած Պերլինէն, ուր, իբր փոխ-տնօրէն Պետական մատենադարանի Արեւելեան բաժանմունքի, կը վարէ Ափրիկէի, Հայաստանի ու Թուրքիոյ ենթաբաժինները։
Իր նիւթը՝ Les débuts de l’imprimerie arménienne (1512-1800) (Հայ գրատպութեան սկիզբը՝ 1512-1800, ֆրանսերէնով)։
Տեղի պիտի ունենայ նաեւ յատուկ սահիկներու ցուցադրութիւն՝ աւելի քան հարիւր հնատիպ գրքերու։
Երրորդ ու գլխաւոր ձեռնարկը Համազգայինի տարեկան հայագիտական լսարանն է, նոյնպէս նուիրուած մեր տարեգրութեան այս մեծ թուականին, որ տեղի պիտի ունենայ Շաբաթ, 8 Սեպտեմբերին, ժամը 9։00-17։00 եւ Կիրակի, 9 Սեպտեմբերին, ժամը 10։00-16։00, Ազգային առաջնորդարանի դահլիճին մէջ, 3401 Olivar-Asselin, Montréal։
Պիտի դասախօսեն Վրէժ-Արմէն Արթինեան (ընդհանուր ակնարկ), Վեր. Դոկտ. Մանուէլ Ճինպաշեան (Աւետարանի թարգմանութիւնն ու հրատարակութիւնը ԺԸ.-ԺԹ. դարերուն), Մելինէ Փեհլիւանեան (Հայ տպագրութեան դերակատարները - կղերականներ, վաճառականներ ու համայնքներ - ֆրանսերէնով), Դոկտ. Մարկ Նշանեան, հրաւիրուած՝ Նիւ Եորքէն (Մխիթարեաններու դերը հայ տպագրութեան եւհրատարակչութեան զարգացման մէջ) եւ Վահագն Գարագաշեան (Հայ տպագիրեւ առցանց մամուլի մարտահրաւէրները)։
Լսարանի վարիչ-համադրիչն է Րաֆֆի Աճէմեան։
Լսարանին մասնակցութեան սակն է (կէսօրուան ճաշերը ներառեալ)՝$65 (երկու օրերուն համար), $35 (մէկ օրուան համար)։
Արձանագրուելու համար աճապարել՝ դիմելով Դոկտ. Այտա Պուճիքանեանի (514) 696-8374, Յասմիկ Թաթուլեանի (514) 337-1648, կամ գրելով hamazkayinmtl@gmail.com ել-հասցէին։
Չորրորդ ձեռնարկը, հայ ուսանողական միութիւններուն մասնակցութեամբ, տեղի պիտի ունենայ Երկուշաբթի, 10 Սեպտեմբերին։
Մելինէ Փեհլիւանեան անգլերէնով պիտի դասախօսէ հետեւեալ նիւթին շուրջ.- The printing revolution in Europe and the Armenian example – did printing transform contemporary societies as deeply as the Internet transformed us?։
Վայրն ու ժամը կը յայտարարուին առանձնաբար։
Համազգային հայ կրթական եւ մշակութային միութեանՍանահին մասնաճիւղիՀայագիտական յանձնախումբ
Հաղորդագրութիւն (Յունաստան)
Յունաստանի Համազգային Հայ Կրթական եւ Մշակութային Միութեան Շրջանային Վարչութիւնը Ուրբաթ, 3 Յուլիս 2015-ի երեկոյեան, հանդիպում մը ունեցաւ Յունաստանի Հայ Կաթողիկէ վիճակի առաքելական կառավարիչ՝ Գերյարգելի Յովսէփ Թ. Ծ. Վ. Պէզէզեանի հետ, հայ կաթողիկէ առաջնորդարանի հանդիսասրահին մէջ։
Հանդիպումը տեւեց մօտ մէկուկէս ժամ եւ տեղի ունեցաւ ջերմ մթնոլորտի մէջ։
Այցելութեան նպատակը՝ նախ իրար ծանօթանալն ու շնորհաւորելն էր Գերյարգելիի նոր պաշտօնը Հայ Կաթողիկէ վիճակին մէջ։
Միաժամանակ՝ ցաւակցութիւն յայտնել Տանն Կիլիկիոյ կաթողիկէ հայոց Կաթողիկոս¬Պատրիարք Ներսէս¬Պետրոս ԺԹ.ի Յունիս 25ին Պէյրութի մէջ վախճանման առիթով։
Վարչութիւնս ցաւակցական արձանագրութիւն պահեց այս առիթով Առաջնորդարանի մէջ բացուած տոմարին մէջ։
Յաջորդող ջերմ խօսակցութեան ընթացքին Գերյարգելին ծանօթացաւ Շրջանային Վարչութեան անդամներուն ու միութեան գործունէութեան շուրջ։
Օրուան նիւթերը կազմեցին՝ պատմական, մշակութային, արխիւային, լուսանկարչական, գրադարանային, հայ կաթողիկէ հաստատութեան անցեալի ու ներկայի գործունէութեան եւ դերակատարութեան ու ընդհանրապէս համագործակցութեան եզրեր։
ՀԱՄԱԶԳԱՅԻՆԻ ՅՈՒՆԱՍՏԱՆԻ ՇՐՋԱՆԱՅԻՆ ՎԱՐՉՈՒԹԻՒՆ
Հաղորդագրութիւն (ԱՄՆ)
Համազգայինի Արեւմտեան Ամերիկայի Շրջանը գումարեց իր 20-րդ Շրջանային ժողովը՝ 22 Մարտ 2015-ին, Կլէնտէյլի նստավայրին մէջ:
Ժողովին ներկայ էր Հ.Յ.Դ. Բիւրոյի եւ Համազգայինի կեդրոնական վարչութեան անդամ՝ Դոկտ. Վիգէն Եագուպեան, Հ.Յ.Դ. Արեւմտեան Ամերիկայի Կ.Կոմիտէի կողմէ լիազօր ներկայացուցիչ ընկեր Սարօ Նազարեան, Շրջ. Վարչութեան հովանիին տակ գործող մասնաճիւղերու եւ մասնագիտական Յանձնախումբերու ներկայացուցիչներ, վարչականներ, պատգամաւորներ, ինչպէս նաեւ համազգայնական հրաւիրեալ ընկերներ, որոնց շարքին՝ Ասպարէզ օրաթերթի խմբագիր՝ Ընկեր Աբօ Պօղիկեան, Սարդարապատ գրախանութի վարիչ՝ ընկ. Վարուժան Ուրֆալեան, եւ Կլէնտէյլի Տարեցներու միութեան վարչական ներկայացուցիչներ :
Ժողովի ընթացքին ներկայացուեցան մասնաճիւղերու եւ շրջանային վարչութեան գործունէութեան տեղեկագիրները:
Արծարծուեցան համազգայնական մտահոգութիւններ՝ կազմակերպչական կեանքի, կանոնագրի, համազգայինի կրթական եւ հայ մշակոյթի որակի ապահովման ու բարձրացման տեսակէտէ:
Առաւօտեան ժամը 10-էն երեկոյեան ժամը 4:00 երկարած ժողովը իր վերջին օրակարգով, ընտրեց յառաջիկայ երկու տարուան գործունէութեան համար նոր շրջանային վարչութեան կազմը:
Հետեւեալ ընկերուհիներն ու ընկերները փակ քուէարկութեամբ վարչութեան անդամ ընտրուեցան.- Ընկերուհիներ՝ Անիթա Հաւաթեան, Նարկիզ Մուրիեան, Սեդա Գոնեալեան-Ֆրունճեան, Մարալ Զաքարեան, Մակի Սթիլեան եւ ընկերներ՝ Մանուկ Չուխաճեան, Րոժէ Խատարեան, Րաֆֆի Հարպոյեան, Արա Քէօրէօղլեան:
Ժողովի աւարտին, խօսք առաւ ընկ. Վիգէն Եագուպեան, բարձր գնահատելով համազգայինի վերջին շրջանի արձանագրած վերելքը, նկատի ունենալով կարգ մը իրագործումներ, ինչպէս՝ թատերական փառատօնի այնքան ծաւալուն եւ ծախսալից հսկայական աշխատանքը իրերայաջորդ երկու տարիներուն կամ երիտասարդ ուժերու ներգրաւումը որոշ շրջաններէ ներս, միաժամանակ վերահաստատելով իր ակնկալութիւնները, Համազգայինի գործունէութեան վերանորոգման եւ ժամանակակից սերունդի հետաքրքրութիւններուն պատշաճեցման եւ արդիականացման անժամանցելիութեան ի խնդիր:
Համազգայինի Արեւմտեան Ամերիկայի Շրջանային Վարչութիւն
22 Մարտ, 2015
ՀԱՂՈՐԴԱԳՐՈՒԹԻՒՆ – Համազգայինի 90-ամեակ (Գանատա)
Համազգային Հայ Կրթական եւ Մշակութային Միութեան 90-ամեակի տօնակատարութիւնը՝ կազմակերպութեամբ Համազգայինի Շրջանային Վարչութեան եւ հովանաւորութեամբ Գանատայի Հայոց Թեմի առաջնորդ՝ Գերաշնորհ Տէր Բաբգէն Արք. Չարեանի, տեղի ունեցաւ Կիրակի, 14 Հոկտեմբեր 2018-ին, Լաւալի Embassy Plaza սրահին մէջ։
Ձեռնարկին ներկայ էին Գանատայի մօտ Հայաստանի Հանրապետութեան հիւպատոս՝ Արա Մկրտչեան, Համազգայինի Կեդրոնական Վարչութեան ատենապետ՝ տոքթ. Մկրտիչ Մկրտիչեան, հոգեւոր հայրեր, պատկան մարմիններու ու քոյր միութիւններու ներկայացուցիչներ, եւ Համազգայինի բարեկամներ ու անդամներ։
Հիւրերը դիմաւորուեցան գեղեցկօրէն զարդարուած սրահին գաւիթին մէջ, ուր հիւրասիրուեցան համադամ աղանդերներով եւ խմիչքներով, միաժամանակ հայկական երաժշտութիւններ լսելով, Rhapsodie քառեակի մեկնաբանութեամբ։
Պաշտօնական ձեռնարկին հանդիսավար Արազ Եաղճեան բացման խօսքով հանդէս եկաւ եւ բեմ հրաւիրեց Համազգայինի Գանատայի Շրջանային Վարչութեան ատենապետուհի Ծովիկ Գահվէճանը, որ փոխանցէ Շրջանային վարչութեան խօսքը։
Ներկաները մէկ վայրկեան յոտընկայս լռութեամբ յարգեցին մեզմէ առ յաւէտ բաժնուած Համազգայնական ընկեր-ընկերուհիներուն յիշատակը, որմէ ետք ընկերուհին ներկայացուց Համազգայինի Գանատայի շրջանին ու մասնաճիւղերուն գործունէութիւնը եւ Շրջանայինի ապագայ ծրագիրներն ու տեսլականը։
Rhapsodie քառեակը՝ ղեկավարութեամբ Նայիրի Փիլոյեանի, անգամ մը եւս հանդէս գալով ներկայացուց Խաչատուրեանէն եւ Կոմիտասէն կտորներ ինչպէս նաեւ յատկպէս այս ձեռնարկին համար պատրաստուած Շարլ Ազնաւուրի երգացանկէն պատառիկներ։
Հանդէս եկաւ տոքթ. Մկրտիչեանը եւ փոխանցեց Կեդրոնական Վարչութեան խօսքը, որուն մէջ ան շեշտը դրաւ Համազգայինի լայնածաւալ գործունէութեան եւ անոր առաքելութիւնը վառ պահելու կարելիութիւններուն վրայ։
Գանատայի մօտ Հայաստանի Հանրապետութեան հիւպատոս Արա Մկրտչեան փոխանցեց դեսպատան խօսքը եւ ներկաներէն խնդրեց որ յոտընկայս լռութեամբ յարգեն Շարլ Ազնաւուրի յիշատակը։
Սրբազան հայրը իր պատգամին մէջ յիշեց Համազգայինի հիմնադիրներն ու անոնց նպատակը, առաքելութիւնն ու տեսլականը։
Ան խրախուսեց Համազգայնականները որ շարունակեն իրենց ազգանուէր գործը, ի շահ համայն հայութեան։
Ձեռնարկը փակուեցաւ Հայաստան երթ ու դարձի տոմսի մը վիճակահանութեամբ՝ նուիրուած Հայկ Ճամբորդական ընկերութեան կողմէ։
ՀԱՄԱԶԳԱՅԻՆԻ ԳԱՆԱՏԱՅԻ ՇՐՋԱՆԱՅԻՆ ՎԱՐՉՈՒԹԻՒՆ
Հաղորդագրութիւն
Համազգային Հայ Կրթական եւ Մշակութային Միութիւնը այս տարի՝ 2008ին կը թեւակոխէ իր հիմնադրութեան 80ամեակը:
Այս առիթով Սփիւռքի տարածքին եւ Հայաստանի մէջ տեղի պիտի ունենան տարբեր բնոյթի ձեռնարկներ եւ նախաձեռնութիւններ, ինչպէս նաեւ գնահատումը պիտի կատարուի միութեան 80ամեայ գործունէութեան տարբեր մարզերուն եւ պիտի ուրուագծուին միութեան յառաջիկայ տարիներու կեանքի պարտադրանքներէն բխած նոր պարտաւորութիւններն ու անոր առջեւ ծառացած մարտահրաւէրները:
Միութիւններու եւ հաստատութիւններու յոբելենական տարիներու նշումը ինքնանպատակ չէ, այլ՝ միութեան կամ տուեալ կազմակերպութեան նպատակներու եւ առաջադրանքներու վերարժեւորման առիթ:
Առիթ մը, որ պիտի ծառայէ անցեալը եւ ներկան քննելով նոր մարտահրաւէրներու պահանջած նոր լուծումներու որդեգրումին, ընթացիկ գործունէութեան կողքին՝ յատուկ աշխատանքներ իրագործելու, ժամանակավրէպը թօթափելու եւ նոր արժէքներ որդեգրելու՝ հին, անժամանցելի արժէքները պահպանելով հանդերձ:
Համազգայինի Կեդրոնական վարչութիւնը այս առիթով նախատեսած է ծրագիր մը, որ պիտի գործադրուի 2008 թուականի ընթացքին:
Յառաջիկայ ամիսներուն 80ամեակի առիթով տեղի պիտի ունենան կարգ մը ձեռնարկներ, որոնք պիտի ընդգրկեն գեղարուեստական երեկոներ, հանդիսութիւններ, մշակութային վաւերական դէմքերու նուիրուած գիտաժողովներ, հրատարակութիւններ եւ փառատօններ:
Անկախ Կեդրոնական վարչութեան վերոնշեալ ձեռնարկներէն, որոնք պիտի գործադրուին Հայաստանի եւ Կեդրոնական վարչութեան նստավայր՝ Լիբանանի մէջ, արդէն իւրաքանչիւր շրջան սկսած է կազմել 80ամեակի նշման իրեն յատուկ ծրագիրը:
Վստահ ենք, որ 80ամեակի առիթով կազմակերպուելիք ձեռնարկները առիթ մը պիտի ըլլան միութեան 80ամեայ գործունէութեան յաւելեալ ամրապնդման եւ նոր մթնոլորտի մը ստեղծման, ինչպէս նաեւ մեր ժողովուրդին առջեւ մեր յանձնառութեան վերահաստատման:
Համազգայինի Հպարտ Երիտասարդները կը վերակենդանացնեն անմահ Սայեաթ Նովան (ԱՄՆ)
Համազգայինի Արեւմտեան Ամերիկայի շրջանային վարչութեան գրական միաւորի երկարատեւ նպատակներէն էր երիտասարդական յանձնախումբ մը ունենալ եւ զայն մասնակից դարձնել գրական-մշակութային գործունէութեան:
Երիտասարդական յանձնախումբը իր առաջին հանդիպումը գումարեց 22 Յունուար, 2019-ին եւ նորակազմ խումբը անուանեց Համազգայինի Հպարտ Հայորդիներու յանձնախումբ, իր առջեւ դնելով յստակ նպատակ՝ պահպանել, խորացնել եւ տարածել հայկական ինքնութիւնը: Առ այդ, յանձնախումբը կը հետապնդէ մեծաթիւ հայ երիտասարդներ ընդգրկելու տեսլականը, գրական, գեղարուեստական, երաժշտական, մշակութային եւ կրթական նախաձեռնութիւններու միջոցով:
Յանձնախումբը հաստատակամ կերպով ջանք կը թափէ, որ ապագայ հայ սերունդները իրենց հոգիներուն մէջ ըմբոշխնեն հայ մշակոյթը եւ մօտէն ծանօթանան անոր, ինչպէս նաեւ անոնք որոշած են նաեւ իրենց իւրայատուկ դրոշմը դնել եւ սեփական լուման բերել անոր բարգաւաճման եւ ծաղկման գործընթացին:
Յանձնախումբը մեծ խանդավառութեամբ լծուեցաւ մշակութային գործունէութեան՝ առաջին ձեռնարկը կազմակերպեց 13 Դեկտեմբեր 2018-ին, Համազգայինի Կլենտէյլի սրահին մէջ:
Երեկոյին ընթացքին յանձնախումբը համալսարական դասընկերներուն, ծնողներուն եւ հիւրերուն ներկայացուց երկու նիւթեր՝ պատմական եւ երաժշտական: Ալեն Տիշիքրիկեան, սահիկներու ընկերակցութեամբ ներկայացուց ուսումնասիրութիւն մը, նուիրուած Թոնդրակեան եւ Բաւլիկեան միջնադարեան շարժումներուն, իսկ Վազգէն Վանեցի Բարսեղեան իր կենդանի նուագներով ներկայացուց Վանի եւ Համշէնի երաժշտական ժառանգութիւնը:
Համազգայինի հպարտ հայորդիներու յանձնախումբի անդամները իրենց երկրորդ ելոյթը ունեցան, մասնակցելով 19 Մարտ, 2019 -ին, Անդրանիկ Ծառուկեանի «Թուղթ Առ Երեւան» երկարաշունչ բանաստեղծութեան անգլերէն թարգմանութեան նուիրուած գրական երեկոյին:
Նաթալի Հալաջեան, Մարթին Ադամեան, Վարանդ Անմահունի, Ալեն Տիշիքրիկեան եւ Վազգէն Վանեցի Բարսեղեան իրենց ներդրումը բերին ասմունքով, երգով եւ կենդանի նուագով:
Դատելով հիւրերու խուռներամ ներկայութենէն, տիրող խանդավառութենէն ու գնահատականներէն, կարելի է հաստատել, որ երիտասարդներու բոլոր ելոյթները արժանացած էին մեծ գնահատանքի:
Ձեռնարկը տեղի ունեցաւ 30 Մայիս 2019-ին:
Յանձնախումբի անդամներու իւրայատուկ տաղանդները դարձան երեկոյի յաջողութեան գրաւականը:
Անոնց շնորհիւ կարելի եղաւ ներկայացնել հայ ուշ միջնադարեան աշուղներու արքայ Սայեաթ Նովայի երաժշտութիւնը:
Այս ձեռնարկով, յանձնախումբը նպատակ ունէր վառ պահել անոր անկրկնելի հանճարի տեղն ու դերը՝ սփիւռքահայ երիտասարդներու մտքերուն մէջ, որոնցմէ ոմանք, հաւանաբար անհաղորդ մնացած են անոր աննման երաժշտութեան:
Բացի երաժշտութենէն, յանձնախումբը նաեւ նպատակ կը հետապնդէր բոլորին ծանօթացնել Սայեաթ Նովայի առասպելական կեանքի պատմութիւնը:
Բացման խօսքէն առաջ յանձնախումբի անդամ Մարթին Ադամեան ասմունքեց մեծաñեալ բանաստեղծ-երգահանի տողերը՝
Բացման խօսքը կատարեց եւ ձեռնհասօրէն վարեց յանձնախումբի օրուան ատենապետ Վարանդ Անմահունին, որ մէջընդմէջ նաեւ որոշ պատշաճ մեկնաբանութիւններ ըրաւ կարգ մը բաժիններու համար:
Երեկոյի կարեւորագոյն մէկ բաժինը դարձաւ Սայեաթ-Նովայագէտ եւ անոր երաժշտութեան սերտօրէն կապուած մայսթրօ Վլադիմիր Գրիգորեանի մասնակցութիւնը:
Քամանչայի վրայ իր կատարուած նուագները շունչ ու ոգի տուին Սայեաթ Նովայի երաժշտութեան, յիշեցնելով անոր փառքն ու հմայքը, այնպէս ինչպէս արժանի է:
Մայսթրոյի աշակերտ եւ յանձնախումբի աշուղ Վազգէն Բարսեղեան միացաւ իր ուսուցիչին քամանչայի եւ սազի վրայ նուագելով բազմաթիւ կտորներ երգեցողութեան ընկերակցութեամբ:
Բացի երաժշտութենէ եւ երգեցողութենէ, յանձնախումբին անդամները ներկաներուն հրամցուցին սահիկներու երկու տարբեր ներկայացումներ՝ նուիրուած Սայեաթ Նովայի կեանքին, գործերուն եւ թողած ժառանգին:
Առաջինը կատարուեցաւ Վազգէն Բարսեղեանի եւ Նաթալի Հալաջեանի կողմէ, միւսը՝ գրական միաւորի անդամ Էդիկ Ալավերդեանի:
երկու ներկայացումներու կողքին, Սայեաթ Նովայի ընտիր բանաստեղծութիւններ կարդացուեցան յանձնախումբի անդամներ Մարթին Ադամեանի, Նայիրի Փարթամեանի եւ Նաթալի Հալաջեանի կատարողութեամբ, որոնց յաջորդեց գեղեցկօրէն պատրաստուած պար մը` պատշաճեցուած «Պատկիրքդ Ղալամով Քաշած» երգին:
Պարը կատարեցին Նաթալին եւ նայիրին՝ Լեւոն Գաթրճեանի ձայնագրուած աննման երգեցողութեան կշռոյթներուն վրայ:
Յանձնախումբի անդամները գնահատելու համար խօսք առաւ գրական միաւորի անդամ Րաֆֆի Մելքոնեան, որ ներկայացուց կատարողները անհատաբար եւ արժեւորեց անոնց բացառիկ աշխատանքը:
Ընկեր Րաֆֆի նաեւ ռղջունեց ներկայութիւնը Համազգայինի Կեդրոնական Վարչութեան անդամ դոկտ. Տիգրան Պապիկեանի, շրջանային վարչութեան ատենապետուհի Քնար Գորթոշեանի եւ անդամներ Վանիա Պապիկեանի ու Արփի Համբարեանի:
Րաֆֆի Մելքոնեան նաեւ յայտարարեց ներկաներուն, թէ գրական միաւորն ու յանձնախումբը նոր անդամներ որոնելու գործընթացի մէջ են եւ խրախուսեց ներկաները անդամագրուելու եւ միանալու Համազգայինի հպարտ հայորդիներու յանձնախումբին:
Երեկոն փակելու համար, յանձնախումբի անդամները միասնաբար ասմունքեցին Թումանեանի ամփոփ ու գողտրիկ քերթուածը՝
Երեկոյի աւարտին, ներկաները հիւրասիրուեցան խորտիկներով եւ «Սայեաթ Նովա» հայկական քոնեակով:
Երեկոյի ընթացքին, յանձնախումբի անդամները վիճակահանութեան տոմսեր վաճառած էին եւ բազմաթիւ հիւրեր ստացան Սայեաթ Նովայի կեանքին եւ արուեստին առընչուող թանկարժէք նուէրներ:
Յանձնախումբին միանալու ցանկութիւն ունեցողները կրնան կապ պահել յանձնախումբին հետ դիմատետրի (facebook-ի) միջոցով, Hamazkayini Hpart Hyeortiner հասցէով, կամ ելեկտրոնային առաքումով (email-ով), hparthayeortiner@gmail.com հասցէով:
Անհամբեր կը սպասենք նոր դէմքերու եւ նոր գաղափարներու:
Փարիզի Համազգային ­ Թարգմանչաց վարժարանի տնօրէն
Փարիզի Համազգային ­ Թարգմանչաց վարժարանի խնամակալութիւնը Համազգայինի Կեդրոնական Վարչութեան հետ խորհրդակցելէ ետք դպրոցի տնօրէնութեան պաշտօնը վստահեցաւ դպրոցի երկարամեայ ուսուցչուհի Տիկին Մարալ Գարաօղլանեանին (ծնեալ՝ Ճամուսեան)։
Տիկին Մարալ Գարաօղլանեան ծնած է Դամասկոս։
Փոքր տարիքին տեղափոխուած է Պէյրութ։ Յաճախած է Համազգայինի Նշան Փալանճեան Ճեմարանը, որուն ուսումնական ընթացքը աւարտած է 1982­ին։ Ապա իր ուսումը շարունակած է Պէյրութի ֆրանսախօս Սէն Ժոզէֆ համալսարանին մէջ, ստանալով իր մագիստրոսի տիտղոսը կրթական գիտութիւններու ճիւղին մէջ։
Միաժամանակ դասաւանդած է Նշան Փալանճեան Ճեմարանի նախակրթարանի եւ այլ վարժարաններու միջնակարգ բաժիններուն մէջ։
Լիբանանեան քաղաքացիական պատերազմի աւարտին փոխադրուած է Ֆրանսա եւ 1999 թուականէն մինչեւ օրս կը դասաւանդէ Համազգային ­ Թարգմանչաց վարժարանին մէջ, ստանձնելով յատկապէս հայերէնի ուսուցման պատասխանատուութիւնը։
Համազգայինի Կեդրոնական Վարչութիւնը ուրախութեամբ ընդունեց այս նշանակումը վստահ ըլլալով, որ անիկա պիտի սատարէ վարժարանի յաւելեալ վերելքին։
Յաջողութիւն կը մաղթենք Տիկին Մ. Գարաօղլանեանին իր ստանձնած նոր պաշտօնի կատարման մէջ։
Համազգայինի Կեդրոնական Վարչութիւն
20 Մայիս, Պէյրութ
Համազգայինի Մ. եւ Հ. Արսլանեան Ճեմարանի տնօրէն
Լիբանանահայ գաղութը թիւով քիչ սփիւռքահայ այն գաղութներէն է, որոնք մեծ կարեւորութիւն կ՛ընծայեն իրենց նոր սերունդներուն հայեցի ամուր դաստիարակութիւն տալուն` իրենց բնակած երկիրներուն բարենպաստ պայմանները օգտագործելով:
Անիկա այն գաղութներէն է, որոնք հակառակ վերջին տասնամեակներու կեանքի դժուար պայմաններուն` յամառօրէն մեծ ներդրումներ կ՛ընեն պահպանելու, արդիականացնելու եւ զարգացնելու համար հայկական ամէնօրեայ վարժարաններու ցանցը. արդիականացում եւ զարգացում թէ՛ նիւթեղէն կառոյցներու, թէ՛ մարդուժի մարզերուն մէջ:
Արդարեւ, յաջորդ վերամուտին կը սկսի գործել նորակառոյց Ազգային միացեալ վարժարանը, իսկ Արսլանեան Ճեմարանի հողատարածքին վրայ արդէն ընթացքի մէջ դրուած է Համազգայինի նոր մանկամսուրի կառուցումը:
Այս վերանորոգումը կը զուգադիպի նաեւ անձնակազմային բնական սերնդափոխութեան:
Լիբանանահայութիւնը դպրոցական վերջին տարեշրջանի աւարտին իր ազգանուէր յանձնառութեան մէկ նոր փաստը տուաւ երկու կարեւոր ամէնօրեայ վարժարաններու ղեկավարումը վստահելով կրթութեան մարզին մէջ մասնագիտացած երիտասարդ կարող ուժերու:
Ուժեր, որոնք արհեստավարժութիւն, արդիական մօտեցումներ, նոր շունչ եւ որակ պիտի բերեն այդ վարժարաններուն:
Այս երկու վարժարաններէն մէկը Ազգային միացեալ վարժարանն է, որուն համար Ազգային Իշխանութիւնները ատենին հանդէս եկան յատուկ հաղորդագրութեամբ:
Ներկայ հաղորդագրութեամբ կու գանք ընդհանրապէս սփիւռքահայ եւ հայրենի հանրութիւնը, յատկապէս` լիբանահայութիւնը տեղեակ պահելու Մելանքթոն եւ Հայկ Արսլանեան Ճեմարանի առած կարեւոր քայլի մը մասին:
Արդէն Ճեմարանի 2015-2016 ուսումնական տարեշրջանի աւարտական հանդէսին ընթացքին, երբ Ճեմարանի այժմու տնօրէնը` Տիգրան Ճինպաշեան բազմաթիւ տարիներու անխոնջ ծառայութենէ ետք հանգստեան կոչուեցաւ, յայտարարուեցաւ Փաուլա Եղիայեանը Արսլանեան Ճեմարանի տնօրէն նշանակելու Համազգայինի Կեդրոնական վարչութեան տուած որոշումին մասին:
Փաուլա Եղիայեան ճեմարանաւարտ ըլլալով` Ճեմարանին մէջ իր առած դաստիարակութեամբ, հաստատութեան մէջ երկու ամբողջ տասնամեակներու հասնող իր ուսուցչական փորձառութեամբ եւ իր մասնագիտական կարողութիւններով` պահելով հանդերձ Ճեմարանին յատուկ հայակերտման նպատակներուն, մթնոլորտին ու ոգիին հանդէպ հաւատարմութիւնը, ուժական կերպով պիտի իրագործէ այդ նպատակները, աւանդութեան միախառնելով արդիական մեթոտն ու գործելակերպը:
Փաուլա Եղիայեան, որ մասնագիտացած է կրթութեան համալսարանական ճիւղին մէջ եւ ամբողջացնելու վրայ է իր դոկտորական ուսումը, Ճեմարանին պիտի բերէ կրթական մարզի բարձր մակարդակի արհեստավարժութիւն եւ մասնագիտական մօտեցումներ:
Փաուլա Եղիայեանը, վերջապէս, երիտասարդ ուժ մըն է, որ իր կարելիութիւններով եւ կարողութիւններով Ճեմարանը նոր յաջողութիւններու պիտի առաջնորդէ` անոր թարմ աւիշ ու յաւելեալ արդիականացում ընծայելով:
Նորանոր յաջողութիւններ կը մաղթենք բոլոր հայկական վարժարաններուն:
ՀԱՄԱԶԳԱՅԻՆԻ ԿԵԴՐՈՆԱԿԱՆ ՎԱՐՉՈՒԹԻՒՆ
Պէյրութ, 23 օգոստոս 2016
Փրոֆ. Անթուան Լ. Պուսթանիի «Histoire De La Grande Famine Au Mont-Liban (1915-1918) Un Génocide Passé Sous Silence» գիրքի ներկայացում (Լիբանան)
Արամ Ա. Մեծի Տանն Կիլիկիոյ կաթողիկոսի բարձր հովանաւորութեամբ եւ Համազգայինի Լիբանանի Շրջանային վարչութեան կազմակերպութեամբ` Լիբանանի բժիշկներու սենտիքայի նախագահ փրոֆ. Անթուան Լ. Պուսթանիի «Histoire de la Grande famine au Mont-Liban(1915-1918) Un génocide passé sous silence» գիրքին ներկայացումը տեղի ունեցաւ Հինգշաբթի, 5 Փետրուար 2015-ի երեկոյեան ժամը 7:00-ին, կաթողիկոսարանի «Կիլիկիա» թանգարանին մէջ:
Ձեռնարկը սկսաւ մէկ վայրկեան յոտնկայս լռութեամբ յարգելով նահատակներու յիշատակը, ապա «Ֆայհա» երգչախումբը բարձր կատարողութեամբ մեկնաբանեց լիբանանեան քայլերգը եւ փունջ մը երգեր, Պարգեւ Թասլաքեանի խմբավարութեամբ:
Գեղարուեստական յայտագիրին իր մասնակցութիւնը բերաւ Համազգայինի «Բ. Կանաչեան» երաժշտական քոլեճի սենեկային համոյթը:
Փրոֆ. Ռիչըրտ Յովհաննէսեանի դասախօսութիւնը (Փարիզ)
Երեքշաբթի, 24 Մարտ 2015-ի ժամը 20։30-ին Փարիզի Ս. Յովհ. Մկրտիչ Մայր եկեղեցւոյ «Նուրհան Ֆրէնկեան» սրահին մէջ տեղի ունեցաւ Փրոֆ. Ռիչըրտ Յովհաննէսեանի դասախօսութիւնը, կազմակերպութեամբ «Համազգային»ի Փարիզի վարչութեան։
Դասախօսութեան նիւթն էր «Հայկական Կեսարիա եւ Փոքր Ասիոյ Հայկական Գաղութները»։
Վարչութեան կողմէ Հուրի Պաղտասարեան բացման խօսքին մէջ ներկայացուց օրուան դասախօսը, ապա խօսքը փոխանցեց անոր։
Օրուան նիւթը կեդրոնացած էր այն հայկական համայնքներուն վրայ, որոնք պատմական Հայաստանէն դուրս կը գտնուէին, բայց դարերու ընթացքին արմատ նետած էին, ունէին կազմակերպուած կեանք, դպրոցներ, եկեղեցիներ, ինչպէս՝ Կեսարիա, Եոզկաթ, Քէօթահիա, Իզմիթ, Ատափազար, Իզմիր եւ բազմաթիւ այլ վայրեր։
«Կարեւոր գաղութներ ունէինք ամէն տեղ, ոչ միայն հայկական հողերուն վրայ, 6 վիլայէթներուն մէջ, այլ ամէ՛ն տեղ, եւ բոլորն ալ զարգացած էին, մեծահարուստ վաճառականներ եւ արհեստաւորներ էին, իրենց ապրած գիւղի կամ քաղաքի սերուցքն էին։
Նոյնիսկ եթէ 10 հազար բնակչութիւն ունեցող քաղաքի մը մէջ 4-5 հարիւր հայ կար, անոնք անպայմանօրէն ունէին իրենց դպրոցն ու եկեղեցին եւ կը ներկայացնէին բնակչութեան զարգացած մասը։ Խենթանալիք բան»,- ըսաւ իր խօսքի ընթացքին դասախօսը։
Ապա տեղի ունեցաւ նկարներու եւ ֆիլմի ցուցադրութիւն, որով փակուեցաւ այս շատ հետաքրքրական դասախօսութիւնը, որուն յաջորդեց հիւրասիրութիւն եւ գիրքերու մակագրութիւն։
Գ. Դ.
Փրոֆ. Թովմաս Պօղոսեան ներկայացուց «Հայ աշուղական արուեստը» նիւթով դասախօսութիւնը (Լիբանան)
Կազմակերպութեամբ Համազգայինի Լիբանանի Շրջանային վարչութեան, Հինգշաբթի 3 Մարտ 2016-ին, երեկոյեան ժամը 7:00-ին, Համազգայինի «Լեւոն Շանթ» կեդրոնի «Գէորգ եւ Հերմինէ Արմէնեան» սրահին մէջ տեղի ունեցաւ «Հայ աշուղական արուեստը» նիւթով դասախօսութիւնը, զոր ներկայացուց «Սայաթ-Նովա» համոյթի գեղարուեստական ղեկավար փրոֆ. Թովմաս Պօղոսեան:
Փրոֆ. Պօղոսեան հաստատեց, որ աշուղական արուեստը, ժողովրդական երգերուն կողքին, հայ մշակոյթի ամէնէն հարուստ գանձարանն է, սակայն անիկա անուշադրութեան մատնուած է: Այս իմաստով, փրոֆ. Պօղոսեան ուզեց զանազանել աշուղական արուեստը նախ գուսանական արուեստէն, ապա ժողովրդականէն:
Ան բացատրեց, թէ այս առաջին երկու արուեստները իրար նման են իբրեւ երգ յօրինելու արուեստներ, սակայն գուսանական արուեստը գոյութիւն ունի հեթանոսական ժամանակաշրջանէն ի վեր եւ ունի 3000 տարուան երգացանկ, որ կ՛ընդգրկէ հայ դիցաբանութեան պանթէոնի աստուածներուն դիւցազներգութիւնները, ինչպէս` «Վահագնի ծնունդը»:
Գուսանական երգն ու երաժշտութիւնը կը յատկանշուին ազատ ոճով` չունին յանգաւորում եւ տաղաչափութիւն:
Իսկ աշուղական արուեստը աւելի կարծր է, անոր մէջ ծանրակշիռ տեղ կը գրաւեն ճշգրիտ տաղաչափութեան դասական օրէնքները:
Երուսաղէմի Հայոց Պատրիարքարանի թանգարանի վերանորոգման ծրագիրը (Փարիզ)
Երկուշաբթի 29 Յունուար 2018-ին, համազգայինի հրաւէրով պատմաբան Գլօտ Մութաֆեան ներկայացուց Երուսաղէմի Հայոց Պատրիարքարանի թանգարանի վերանորոգման ծրագիրը:
Մութաֆեան ըսաւ, որ կան մեծ թիւով գանձեր, որոնք չեն ներկայացուած հանրութեան եւ զբօսաշրջիկներուն. անոնք պահուած են ոչ լաւ պայմաներու մէջ:
Այդ գանձերը՝ արժէքաւոր իրեր, գորգեր, պատմական հրամանագրեր, Թորոս Ռոսլինի մանրանկարչութիւներ, Քիւթահեայի յախճապակիներ… կը մնան ոչ բացայատուած վիճակի մէջ:
Ներկայ Պատրիարք Նուրհան Արք. Մանուկեանի խնդրանքով այդ իրերը պիտի ցանկագրուին եւ զետեղուին թանգարանին մէջ` մնայուն ցուցադրութեան համար եւ պահպանման յատուկ պայմաներու տակ:
Այս հսկայական գործը ստանձնած են Ֆանսայէն պատմագէտ Յարութիւն Գեւորգեան, Գլօտ Մութաֆեան եւ Լիբանանէն Յարութ Պէզճեան:
Աշխատանքը պիտի տեւէ մօտ երկու տարի:
Մութաֆեանի հետաքրքրական այս դասախօսութիւնը առիթ տուաւ բազմաթիւ հարցումներու:
Համազգայինի «Ա. Ահարոնեան» մասնաճիւղի կազմակերպած Փարոս-ամառնային դպրոց (Սուրիա)
Երկուշաբթի, 14 Յունիս 2021-ին ընթացք առաւ Համազգայինի «Ա. Ահարոնեան» մասնաճիւղի կազմակերպած Փարոս-ամառնային դպրոցը՝ «հայերէն Խօսինք» նշանաբանով, հայերէնին հանդէպ մատղաշ սերունդին մօտ հետաքրքրութիւն ստեղծելու եւ պատանիները անսխալ հայերէն խօսիլ վարժեցնելու միտումով։
Արդ, վարչութիւնը յանձնախումբ մը յառաջացուց, որ դասապահերու կողքին ուսուցողական խաղեր, պտոյտներ եւ մրցումներ կազմակերպեց։
Հինգշաբթի, 8 Յուլիս 2021- ի յետմիջօրէի ժամը 4։00- ին, հովանաւորութեամբ Ճեզիրէի Առաջնորդական Փոխանորդ Հոգշ. Տ. Լեւոն Վրդ. Եղիայեանի, կազմակերպութեամբ Համազգայինի «Ա. Ահարոնեան» Մասնաճիւղի Վարչութեան տեղի ունեցաւ գեղարուեստական ձեռնարկ մը, Գամիշլիի մօտակայ Տմխիա գիւղի Մար Ահօ եկեղեցւոյ շրջափակին մէջ։
Բժշկական դասախօսութիւն (Սուրիա)
Հայոց մշակոյթը հնագոյն ժամանակներէն մեզի աւանդուած է, սակայն չէ սահմանափակուած միմիայն արուեստով, ան բազմաշերտ է, մինչեւ իսկ իր մէջ կը պարփակէ գիտական եւ բժշկական մշակոյթը։
Առ այդ, 24 Փետրուար 2021-ին, Գամիշլիի «Աւետիս Ահարոնեան» մասնաճիւղի նախաձեռնած բժշկական դասախօսութիւնը տեղի ունեցաւ Ազգային Փոխանորդարանի դահլիճէն ներս եւ ունեցաւ իր յաջող ներկայացումը, որուն ընթացքին վարչութեան անդամ Ռուզան Պետրոսեան հակիրճ ձեւով ներկայացուց համազգայինի առաքելութիւնը եւ անոր հրամայականը, ի մասնաւորի պարման պարմանուհիին լաւագոյն մշակութային դաստիարակութիւն փոխանցելով, ապա հրաւիրեց օրուան դասախօս Բժշկհ. Սիրվարդ Սարգիսեան-Շիրիքճեանը։
Բժշկուհին շատ յոյժ եւ արդիական գիտելիքներ փոխանցեց ներկաներուն, հարստացնելով հայ մայրերու ու քոյրերու բժշկական գիտելիքներու մշակոյթը։
Ներկաները ուղղեցին իրենց լուսաբանական հարցումները, որմէ ետք տեղի ունեցաւ կոկիկ հիւրասիրութիւն. վարչութիւնս նկատելով եւ շօշափելով ներկաներուն ցանկութիւնը,խոստացաւ որ եկող շաբաթ, կրկին անգամ այլ թեմայի շուրջ տեղի ունենայ բժշկական դասախօսութիւն մը։
Համազգայինի Կեդրոնական Վարչութիւնը կը գուժէ բանաստեղծ, մտաւորական, ազգային գործիչ, Հայաստանի համազգայինի գրասենեակի հիմնադիր մարմնի անդամ եւ համազգայինի շքանշանակիր՝ ՌԱԶՄԻԿ ԴԱՒՈՅԵԱՆի մահը, որ պատահեցաւ Երեքշաբթի, 11 Յունուար 2022-ին։
«Հայուն գոյապայքարի ճանապարհը» գիրքին նուիրուած ընթերցման հանդիպում (Լիբանան)
Կազմակերպութեամբ «Բագին» գրական հանդէսին, Չորեքշաբթի, 12 Հոկտեմբերի երեկոյեան ժամը 7:00-ին, «Բագին»ի խմբագրատան մէջ տեղի ունեցաւ ընթերցման հանդիպում` Հրայր Ճեպեճեանի «Հայուն գոյապայքարի ճանապարհը» գիրքին:
Գիրքին ու անոր ներկայացուցած արժէքին մասին խօսեցաւ Սեդա Գրիգորեան, որ լուսարձակի տակ առաւ այն իրողութիւնը, որ «Հայուն գոյապայքարի ճանապարհը» հատորին մէջ տեղ գտած պատմութիւնները կը դրսեւորեն Հրայր Ճեպեճեան մարդուն էութիւնը կազմող, ինքնութիւնը ձեւաւորող առանցքայլին երեք գործօններ` հայկականութիւն, լիբանանցիութիւն եւ աւետարանչականութիւն, որոնց շուրջ կը դառնան բոլոր գրութիւնները:
Գիրքին մէջ տեղ գտած գրութիւններէն յատկանշական մէջբերումներ, նիւթերու, հերոսներու եւ վայրերու համադրուած յիշատակում կատարելով` ան հատորին ընդհանուր ամփոփումն ու պատկերը փոխանցեց:
Սեդա Գրիգորեան իր խօսքի եզրափակիչ բաժինով յատուկ կերպով շեշտը դրաւ ճեպեճեանական գոյապայքարին վրայ. «Գոյատեւել իբրեւ հայ` աշխարհի ո՛ր անկիւնն ալ ըլլայ ան, Ցեղասպանութեան իբրեւ հետեւանք` գոյատեւել տուեալ երկրի քաղաքացի իբրեւ, սփիւռքի սերունդներուն պարտադրուած երկու ինքնութիւններու հաւասարազօր պահպանման եւ զարգացման ի խնդիր, բայց նաեւ գոյատեւել յանուն քրիստոնէական արժէքներու պահպանման եւ յանուն արդարութեան հաստատման, պահանջատէրի ամպիոնէն ու ճակատաբաց բարձրացնելով ցեղասպան թուրքէն մարդկային, հողային ու մշակութային կորուստի հատուցման գիտակցուած ու արդար կանչ»:
Իր խօսքը աւարտելով` Ս. Գրիգորեան դիտել տուաւ, որ Հրայր Ճեպեճեանի ստորագրած գրութիւններուն մէջ պէտք է փնտռել եւ գտնել այն եռանկիւնը, որով կ՛ամբողջանայ անոր հայուն, լիբանանցիին եւ քրիստոնեային բաբախուն էութիւնը եւ հայուն գոյապայքարի ճեպեճեանական ճանապարհը:
Ապա իր սրտի խօսքը փոխանցեց գիրքին հեղինակը, որ անգամ մը եւս շեշտեց ամբողջական մշակոյթի կարեւորութիւնը` յատուկ կերպով անդրադառնալով այն երեւոյթին, որ այս եզրին մէջ ազգային մշակոյթն ու քրիստոնէական հաւատքը անբաժանելի են եւ իրար կ՛ամբողջացնեն:
Այս մօտեցումէն մեկնելով է, որ գիրքն ու անոր մէջ տեղ գտած մտորումները, յուշերը, ապրումները, պատգամները արձանագրուած են:
Հրայր Ճեպեճեան նաեւ խօսեցաւ հայու ինքնութեան մէջ փորագրուած Հայոց ցեղասպանութեան եւ պահանջատիրութեան մասին, որոնք ոեւէ հայու արեան հետ շրջան կ՛ընեն:
Անոր համաձայն, ինք այս աւանդն ու պատգամը մնայուն կերպով կը փորձէ փոխանցել իր զաւակներուն, իսկ այս գիրքին ճամբով` հանրութեան:
Աւարտին ընթերցումներ կատարուեցան «Հայուն գոյապայքարի ճանապարհը» գիրքէն։
Արտասանական մրցոյթ (Գանատա)
Ինչպէս ծանօթ է բոլորին, Համազգայինի «Գլաձոր» մասնաճիւղի Գրական յանձնախումբը միշտ աշխատած է Թորոնթոհայ Գաղութին հրամցնել գրական զանազան ելոյթներ և հաւաքներ։
Անոր աշխատանքի նպատակն է հայ գրականութեան հանդէպ սէրը վառ պահել Թորոնթոհայ երիտասարդին սրտին մէջ։
Այդ մէկը կ՛իրականանայ երբ առիթը կը տրուի երիտասարդին, ինչու չէ նաեւ փոքրիկներուն, ծանօթանալու հայ գրականութեան հարուստ աշխահին ու խորանալու անոր մէջ։
Մեկնելով այս գաղափարէն, գրական յանձնախումբը կազմակերպեց Արտասանական մրցոյթ մը Օնթարիոյի մէջ բնակող բոլոր հայ աշակերտներուն համար։
Ու ինչ գեղեցիկ զուգադիպութիւն, մրցումը տեղի ունեցաւ Մայիս 14-ին, Մայրերու Օրին։
Փոքրիկներուն շրթներէն արտասանուած հայերէն քերթուածէն աւելի գեղեցիկ նուէր կա՞յ հայ մայրերուն համար։
Կիրակի 14 Մայիս 2017-ի, յետմիջօրէի ժամը 2-ին Թորոնթոյի Հայ Կեդրոնի սրահը արդէն լեցուն էր մրցումին մասնակցող 30 պատանիներուն ծնողներով, հարազատներով ու քաջալերող ընկերներով։
Ձեռնարկին նուիրատուն էր Golden Bee Homes, սեփականատէր՝ Յակոբ Թորոսեան։
Օրուան հանդիսավարն էր Վարագ Պապեանը։
Վարագ ներկաներուն ծանօթացուց դատական կազմի երեք անդամները, երեք ասմունքող, հայ մշակոյթի հանդէպ սէր ու գուրգուրանք ցուցաբերող՝ Մուշեղ Գարագաշեան, Ռուբէն Մնացականեան եւ Թամար Տօնապետեան Գուզուեան։
Վարագ խնդրեց սրահը ներկայ գտնուող մայրերէն բեմէն արտասանուած կտորները ընդունին իբրեւ ծաղկեփունջ իրենց տօնին առթիւ։
Մրցումը սկսաւ մասնակցողներու պարտադիր կտորներով ու 10 վայրկեան դադարէ մը վերջ շարունակուեցաւ իրենց ազատ կտորներով։
Անոնք մէկ-մէկ բեմ կը բարձրանային խառն հերթականութեամբ։
Մրցումը բաժնուած էր երեք բաժիններու։
5-րդ եւ 6-րդ դասարանի աշակերտները մէկ խմբակ, 7-րդ 8-րդ 9-րդ դասարանի աշակերտները ուրիշ խմբակ, իսկ 10-րդ 11-րդ 12-րդ դասարանի աշակերտները երրորդ խմբակ։
Իւրքանչիւր խմբակ ունէր երկու պարտադիր կտորներ, որոնցմէ մէկը պէտք էր ընտրէր մասնակցողը ու աւելցնել անոր ազատ կտոր մը։
Պարտադիր կտորներն էին.
5-6-րդ դասարանի աշակերտներուն.- Ո՞րն է պապօ, մեր հայրենիք (Յովհաննէս Շիրազ), կամ ՝ Հայ Լեզուն տունն է հայուն (Մուշեղ Իշխան):
7-8-9-րդ դասարանի աշակերտներուն.- Կեանքից թանկ բանը (Աւետիք Իսահակեան) կամ Ուխտ Արարատին (Անդրանիկ Ծառուկեան)։
10-11-12-րդ դասարանի աշակերտներուն.- Հայաստան (Պարոյր Սեւակ) կամ Օրհնութիւն (Դանիէլ Վարուժան):
Կը ներկայացնենք իւրաքանչիւր մասնակցողի անունն ու դասարանը.
Հինգերորդ դասարանէն՝ Իզապէլ Ակոբ, Լիլիթ Նաճարեան, Լոռի Փանոսեան, Գաթրին Գանտահարեան, Կասիա Խաչոյեան, Վանա Գազանճեան, Սարին Գաբրիէլեան, Օշին Մարգարեան։
Վեցերորդէն՝ Ալանա Վայս, Էլի Մահսէրէճեան, Մոնթէ Սաֆարեան, Լիզա Յովակիմեան, Գամիլլա Գանտահարեան, Արամ Թիքճեան, Նանսի Սապունճեան։
Եօթերորդէն՝ Սառա Պայրագտարեան, Գառնիկ Սահակեան, Էլիզապէթ Գանտահարեան, Վարագ Մեսրոպեան, Արաքս Սարգիսեան, Անի Ասթուրեան։
Ութերորդէն՝ Արմէն Արթին, Գարօլ Շահվերտեան, Ռոզիկ Ալեքսանտըր, Զարեհ Մարգարեան, Լոռի Պէրպէրեան, Լոռի Արամեան, Անի Պոյաճեան։
Տասերորդէն՝ Ալիք Պապօղլեան, Տասնմեկերորդէն՝ Մարինա Խաչոյեան։
Դատական կազմը խորհրդակցելու ու նիշերը գումարելու միջոցին երաժշտական տաղանդ ունեցող փոքրիկներ գեղեցկացուցին յայտագիրը դաշնամուրի ու ջութակի քաղցր եղանակներով։
Դաշնամուրի վրայ՝ Սէրլի Բիւզէքեան,Գառնի Բիւրզէքեան, Գաբրիելա Բադիկեան, Անուշ Յարութիւնեան եւ Գայանէ Յարութիւնեան, իսկ ջութակով՝ Աննա Մարիա Մուպայետ։
Մինչեւ արդիւնքներուն վերջնականացումը ժողովուրդը խանդավառ մթնոլորտի մէջ պահելու համար յայտարարուեցաւ ազատ բեմ, ուր ասմունքեցին Արեն Մնացականեանն ու Լոռի Արամեանը։
5-6-րդ դասարանի աշակերտներուն խմբակէն երրորդ հանդիսացան երկու մասնակցողներ՝ Մոնթէ Սաֆարեանը (Հայ լեզուն տունն է հայուն - Մ. Իշխան եւ Իմ սուրբ հայրենիք - Յ. Շիրազ) եւ Վանա Գազանճեանը (Հայ լեզուն տունն է հայուն – Մ. Իշխան եւ Չար բաներ – Զահրատ) . երկրորդ հանդիսացաւ Իզապէլ Ակոբ (Հայ լեզուն տունն է հայուն – Մ. Իշխան եւ Ցան – Դ. Վարուժան). իսկ առաջին՝ Սարին Գաբրիէլեան (Հայ լեզուն տունն է հայուն – Մ. Իշխան եւ Առկայծ Ճրագ Դ. Վարուժան)։
7-8-9-րդ դասարանի աշակերտներու խմբակէն երրորդ հանդիսացաւ Լոռի Պէրպէրեան (Ուխտ Արարատին – Ա. Ծառուկեան եւ Խօսք իմ որդուն – Ս. Կապուտիկեան), երկրորդ հանդիսացաւ Զարեհ Մարգարեանը (Ուխտ Արարատին – Ա. Ծառուկեան եւ Հազարին մէկ - Զ. Խրախունի), իսկ առաջին՝ Լոռի Արամեանը (Ուխտ Արարատին – Ա. Ծառուկեան եւ Մօր Ձեռքերը Պ. Սեւակ)
10-11-12-րդ դասարանի աշակերտներու խմբակին երկրորդ հանդիսացաւ Մարինա Խաչոյեանը( Օրհնութիւն – Դ. Վարուժան եւ Հայ մամիկին աղօթքը – Մ. Իշխան), իսկ առաջին՝ Ալիք Պապօղլեանը (Հայաստան – Պ. Սեւակ եւ Մենք – Գ. Էմին)։
Իւրաքանչիւրը ստացաւ համապատասխան մրցանակագիր, առաւել՝ Royal Ontario Museum-ի The Blue Whale ցուցահանդէսի յատուկ տոմս, Համազգայինի Հայ Աստղեր մանկապատանեկան երգչախումբի ելոյթի կամ Համազգայինի Պարարուեստի Ուսումնարանի եւ Էրեբունի պարախումբի տարեկան ելոյթի տոմսեր։
Աւարտին բոլոր մասնակցողները բեմ հրաւիրուեցան խմբային նկար մը նկարուելու ու ստանալու գիրք մը, իբրեւ նուէր ու քաջալերանք յառաջիկայ արտասանական մրցոյթներուն կրկին մասնակցելու համար։
Իսկապէս բարձր գնահատանքի արժանի էին բոլոր մասնակցողները անխտիր։
Շնորհակալութիւն սիրելի փոքրիկներ, որ երկու ժամուան ընթացքին մեզի հրամցուցիք հայ գրականութենէն քաղուած զանազան քերթուածներու գեղեցիկ փունջ մը։
Այդ մէկը ձեր գրական բարձրորակ ճաշակը կը ցոլացնէր ։
Կը շնորհաւորենք նաեւ ձեր ծնողները։
Գիտակից ծնողքն է, որ ճիգ չի խնայեր իր զաւկին մէջ ցանելու հայ գրականութեան հանդէպ սէր ու հետաքրքրութիւն։
Յաջողութիւն կը մաղթենք փայլուն ապագայ խոստացող այս փոքրիկներուն։
Արտա Տէր Յակոբեան Էլէյճեան
Թեսաղոնիկէի Համազգայինի երգչախումբի վերակազմաւորում (Յունաստան)
Հայկական Ցեղասպանութեան 100 ամեակի ձեռնարկներու ծիրէն ներս, Թեսաղոնիկէի Հայ Մշակութային Միութեան Համազգայինի «Ղազարոս Սարեան» մասնաճիւղը կազմակերպած է Համազգայինի երգչախումբի վերակազմաւորում՝ Բարսեղ Կանաչեանի գլուխ-գործոց «Նանօր»ի ներկայացման համար։
Առ այդ, Հինգշաբթի 18 Սեպտեմբեր 2014-ի երեկոյեան ժամը 8։00-ին, Թեսաղոնիկէի Ս. Աստուածածին եկեղեցւոյ մէջ տեղի ունեցաւ առաջին հանդիպումն ու փորձը յայտնի սիրուած երաժիշտ-ղեկավար՝ Եաննիս Գուքասի, ներկայութեամբ աւելի քան 20 մշակութասէր կամաւորներու։
Առաջին հերթին, Թեսաղոնիկէի Հայ Մշակութային Միութեան Համազգայինի «Ղ. Սարեան» մասնաճիւղի ատենապետուհի՝ Տիրուհի Ղալիլէա-Գալֆայեան խօսք առնելով, բարի գալուստ մաղթեց բոլորին եւ դրուատիքով ներկայացուց երաժիշտ-ղեկավարը, ինչպէս նաեւ մաղթեց յաջողութեամբ աւարտել սոյն կարեւոր նախաձեռնութիւնը։
Ապա, երաժիշտ-ղեկավար Եաննիս Գուքաս իր սրտի գոհունակութիւնը յայտնեց, որ կը գտնուի հայկական համայնքէն ներս եւ խրախուսելով ներկաները, մաղթեց անպայման յաջողութեամբ պսակուի սոյն յոյժ նախաձենութիւնը, ի յիշատակ մեր անմեղ զոհերու 100 ամեակի ծիրէն ներս։
Մօտաւորապէս 1 ժամ փորձ ընելէ ետք, ներկաները գոհունակ սրտով վերադարձան իրենց տուները, յաջորդ հանդիպման ներկայ ըլլալու պայմանով՝ Երեքշաբթի 23 Սեպտեմբեր 2014-ի երեկոյեան ժամը 8։30-ին, նոյն վայրին մէջ։
Երգչախումբին մաս կազմելու համար հետաքրքրուողները կրնան կապ հաստատել Տիրուհի Ղալիլէա-Գալֆայեանին հետ՝ 2310-342429 եւ 6947036116 թիւերուն եւ կամ եկեղեցւոյգրասենեակ՝ 2310-275352 թիւին։
«Ազատ Օր» օրաթերթ
Համազգայինի Արեւմտեան Ամերիկայի Շրջանային Ժողով
Համազգայինի Արեւմտեան Ամերիկայի 18-րդ Շրջանային ժողովը տեղի ունեցաւ Կիրակի, 14 Ապրիլ 2013-ին, Կլենտէյլի Երիտասարդական Կեդրոնի սրահին մէջ։
Շրջանային Վարչութեան նորընտիր անդամներն են.
Մանուկ Չուխաճեան (ատենապետ) Լորի Թաթուլեան (փոխատենապետ) Զուիկ Կէտիկեան (գանձապահ) Ժագ Արմուտիքեան (հաշուապահ) Անիթա Հաւաթեան (ատենադպիր) Նորա Եագուպեան եւ Օհան Օհանեան (խորհրդականներ)
Յաջողութիւն կթ մաղթենք Շրջանային Վարչութեան աշխատանքներուն։
ՀԱՂՈՐԴԱԳՐՈՒԹԻՒՆ
Ուրախութեամբ կ’անդրադառնանք, որ մեր գաղութին մէջ միշտ ունեցած ենք բարերարներ, որոնք իրենց ցուցաբերած բարոյական եւ նիւթական աջակցութեամբ սատար հանդիսացած են մեր ազգային եւ մշակութային կառոյցներու հիմնադրման եւ պահպանման աշխատանքին: Յիշատակութեան արժանի են բոլո՛րը, սակայն հոս կ’ուզենք ի մասնաւորի յիշել տէր եւ տիկին Յակոբ եւ Սոնիա Ղոջախեանները (Սան Ֆրանսիսքոյէն), որոնք հաւատալով Համազգայինի տարած արդիւնաւէտ աշխատանքին, կարելի կը դարձնեն իրականացնել անկարելին՝ այս դժուարին օրերուն: 
Արդարեւ, Ղոջախեան ամոլը, գիտակցելով մեր հաստատութեան նիւթական դժուարութիւններուն եւ անսահման պէտքերուն, ընկհ. Սելլա Թնճուկեանին միջոցով յատկացուց 31.000 տոլար, վերանորոգելու «Լեւոն Շանթ» կեդրոնին մէջ «Գայեանէ» պարի դպրոցի եւ «Քնար» պարախումբի պարի սրահը, ի յիշատակ իր ծնողներուն՝ Աբրահամ եւ Վերժին Ղոջախեաններուն: Յայտնենք, որ աշխատանքները սկսան օգոստոս 2020-ին եւ աւարտեցան հոկտեմբերին, պատրաստ՝ ընդունելու աշակերտները, սակայն երկրին պայմանները եւ «Քորոնա»-ի համաճարակը արգելք հանդիսացան:
Համազգայինի Լիբանանի Շրջանային վարչութեան անունով խորին շնորհակալութիւն՝ տէր եւ տիկին Յակոբ եւ Սոնիա Ղոջախեաններուն:
Օրհնութիւն են բարերարները մեր գաղութներուն համար եւ միշտ արժանի՝ մեր երախտագիտութեան եւ գնահատանքին:
ՀԱՄԱԶԳԱՅԻՆԻ ԼԻԲԱՆԱՆԻ ՇՐՋԱՆԱՅԻՆ ՎԱՐՉՈՒԹԻՒՆ
Հաղորդագրութիւն – Հիւսիսային Ամերիկայի երեք Շրջանային վարչութիւններու ԺԱ. Եռակողմանի ժողով
Համազգայինի կեդրոնական վարչութեան նախաձեռնութեամբ, 2015-էն ի վեր սկիզբ առած են Քանատայի, Արեւելեան Ամերիկայի եւ Արեւմտեան Ամերիկայի շրջանային վարչութիւններու պարբերական հանդիպումները, որոնց 11-րդը տեղի ունեցաւ Շաբաթ 16 եւ Կիրակի 17 Մարտ 2019-ի շաբաթավերջին, Լոս Անճելըսի մէջ, Արեւմտեան Ամերիկայի Շրջանային Վարչութեան Կլենտէյլի նստավայրին մէջ:
Ներկայ էին Կեդրոնական վարչութեան անդամ ընկերներ Վիգէն Թիւֆէնքճեան, Հրայր Պարոնեան, Մանուկ Չուխաճեան, երեք շրջանային վարչութիւնները իրենց լրիւ կազմերով եւ հիւրեր:
Ժողովին հեռախօսային կապով նաեւ միացաւ Կեդրոնական Վարչութեան ատենապետը՝ ընկեր Մկրտիչ Մկրտիչեան, որ իր գոհունակութիւնը յայտնեց վերջին քանի մը տարիներուն Հիւսիսային Ամերիկայի տարածքին Համազգայինի կառոյցներուն ցուցաբերած աշխուժացման, շրջաններու համագործակցական ոգիին եւ միատեղ ծրագիրներ իրականացնելու առաջադրութեան համար։
Շուրջ քսան Համազգայնականներ ի մի բերող այս հանդիպումին, երկու օրուան վրայ տարածուող երեք նիստերու ընթացքին, զեկոյցներ կարդացուեցան իրենց նոր նախաձեռնութիւններուն, Արթլինքսի, Երիտասարդական ֆորումի եւ ցարդ եղած փորձարկումներու եւ յաւելեալ բարելաւման միջոցներ ստեղծելու մասին:
Քննարկուեցան նաեւ վարչութիւններու միջեւ ձեռնարկներու փոխանակման հնարաւորութիւնները, նիւթական նոր միջոցներու հայթայթման ձեւերը, պետական նպաստներ ձեռք բերելու կարելիութիւնները, երիտասարդութեան ներգրաւումը եւ դէպի հարիւրամեակ ընթացող Համազգայինի յառաջիկայ տասը տարուան գործունէութեան պատկերացումները:
Եռակողմանի ժողովը ընթացաւ կառուցողական մթնոլորտի մէջ:
Բոլոր մասնակիցներն ալ իրենց օգտակար ներդրումներով նպաստեցին ձեռք ձգուած յաջողութեան:
Համազգայինի յառաջիկայ մարտահրաւէրներուն գլխաւորները մշակութային գործունէութեան յաւելեալ հզօրացման եւ երիտասարդներու աւելի եւս ներգրաւման հրամայականներն են, որոնց համար ամէն ճիգ ի գործ կը դրուի երեք շրջաններուն մէջ:
«Բագին»ին բաժանորդագրութիւններուն անդրադառնալով, ժողովը կարեւորութեամբ շեշտեց առցանց PayPal վճարումներու դրութեան ընծայած դիւրութենէն օգտուելու անհրաժեշտութիւնը:
Շաբաթ 16 Մարտի երեկոյեան, Կեդրոնական վարչութեան անդամներն ու երեք Շրջանային վարչութիւններու ատենապետները այցելեցին ԱՄՆի Արեւմտեան շրջանի Առաջնորդարանը, ուր զիրենք ընդունեց թեմի Բարեխնամ Առաջնորդը, Բարձր. Տ. Մուշեղ Արք. Մարտիրոսեանը։
Հանդիպման ընթացքին Սրբազան Հայրը ծանօթացաւ Կեդրոնական եւ Շրջանային վարչութիւններու գործունէութեան եւ ծրագիրներուն, եւ իր զօրավիգը յայտնեց այդ ծրագիրներու իրականացման ճիգերուն։
Համազգային Հայ Կրթական եւ Մշակութային Միութեան ԱՄՆի Արեւելեան, Արեւմտեան եւ Գանատայի Շրջանային վարչութիւններ
19 Մարտ 2019
Յարգանքի ողջերթ Համազգայինի երգչախումբի խմբավարին (Յունաստան)
Քաղաքակրթական իւրայատկութեան անառարկելի յատկանիշ կը հանդիսանայ յարգանքը, եւ այդ յարգանքի հարազատ արտայայտութիւններէն մէկը հանդիսացաւ Երկուշաբթի՝ 14 Նոյեմբեր 2016-ի երեկոյեան ժամը 8։30-ին, Ֆիքսի «Արամ Մանուկեան» ակումբին մէջ, Համազգայինի «Յակոբ Փափազեան» երգչախումբի սիրուած ու արժանաւոր խմբավար Հրայր Ա. Քհնյ. Նիկոլեանի Գանատա վերադարձին առիթով երգչախումբի յանձնախումբին կողմէ կազմակերպուած ողջերթի ճաշկերոյթ-երեկոն։
Մթնոլորտը ոչ միայն ուրախ էր, այլեւ ծայր աստիճան գեղարուեստական ու բնական ճամբով ալ երգչախմբային։
Երգչախումբի ղեկավարը յուզումնալից խօսք մը արտասանեց՝ շնորհակալութիւն յայտնելով երեկոյի կազմակերպման համար։
Իր խօսքէն ետք, յանձնախումբի անդամ Արմինէ Ղուլարեան յուշանուէրներ յանձնեց խմբավարին։
Ողջերթի ջերմ խօսքերով հանդէս եկան Համազայինի Շրջանային Վարչութեան ատենապետը եւ անդամներ։ Մթնոլորտը շարունակուեցաւ երգչախմբային քառաձայն երգուած երգերով ու մեներգներով։
Մեր մաէսթրոն տարուան մը համար Գանատա կը մեկնի Հինգշաբթի՝ 17 Նոյեմբերին։
Բարի ճանապարհ ու բարի վերադարձ կը մաղթենք իրեն։
«Ազատ Օր»
Յարգանքի տուրք Աւետիս Ահարոնեանին (Փարիզ)
Շաբաթ, 10 Օգոստոս 2019-ին, Համազգային-Փարիզի վարչութենէն եւ Համազգայինի բարեկամներէ կազմուած խումբ մը այցելեց Աւետիս Ահարոնեանի շիրիմը, Փեր Լաշեզ, յարգանքի տուրք մատուցանելու անոր եւ ի մասնաւորի յիշելով Սեւրի դաշնագրի 99-րդ ամեակը՝ ստորագրուած 10 Օգոստոս, 1920-ին։
Վերաբացում` «Ռուբէն Նագեան» գեղարուեստի ակադեմիայի (Լիբանան)
«Ազդակ» Օրաթերթ.- Կազմակերպութեամբ Համազգայինի «Պարոյր Սեւակ» մասնաճիւղին, Հինգշաբթի, 14 Սեպտեմբեր 2017-ին տեղի ունեցաւ Մուսա լերան հերոսամարտի 102-ամեակի ձեռնարկներու առաջին նախաձեռնութիւնը` վերաբացումը «Ռուբէն Նագեան» գեղարուեստի ակադեմիային:
Մասնաճիւղի վարչութեան անունով բարի գալուստի խօսք արտասանեց Նաթալի Քենտիրճեան, որ մեծ գոհունակութիւն յայտնեց ակադեմիային վերաբացման առիթով` ըսելով, որ կառոյցին հիմնական նպատակը պիտի ըլլայ նոր սերունդի տաղանդները յայտնաբերել:
Ան աւելցուց. «Յանձնախումբին ծրագիրը այս տարուան համար, շաբաթական դասերուն կողքին, պիտի ընդգրկէ արտադպրոցական աշխատանքներ, պատերու վրայ աշխատանքներ եւ այլ հետաքրքրական ձեռնարկներ ու ցուցահանդէս»:
Այս առիթով ան շնորհակալութիւն յայտնեց ՀՅԴ «Կարմիր լեռ» կոմիտէին, Այնճարի քաղաքապետութեան եւ «Ռուբէն Նագեան» ակադեմիայի հիմնադիրներուն` տեղեկացնելով, որ ակադեմիայի դասատուն պիտի ըլլայ Մարալ Թնգրեան:
Ապա ան բեմ հրաւիրեց Համազգայինի «Պարոյր Սեւակ» մասնաճիւղի վարչութեան ատենապետ Վազգէն Գալօշեանը, որ յուշանուէրներով գնահատեց ակադեմիայի հիմնադիրներէն Յովհաննէս Խօշեանը, Րաֆֆի Անտոնեանը եւ Պօղոս Թասլաքեանը, ինչպէս նաեւ բացականեր Կարպիս Քենտիրճեանը, Վահէ Տիւքենճեանը եւ Թալին Սթամպուլեանը:
Խօսք առաւ Այնճարի քաղաքապետ Վարդգէս Խօշեան, որ Պարոյր Սեւակի խօսքերէն մէկը մէջբերելով ըսաւ. «Ինչքան էլ ծանր է մանուկ թաղելը., մանուկ պահելը ծանր է աւելի»:
Ան շարունակեց. «Մեր երեխաները ճիշդ ուղիին վրայ դնելու առաջին քայլը կը սկսի հոսկէ:
Հո՛ս է, որ մեր երեխաները կը սորվին զանազանել բարին չարէն:
Հո՛ս է, որ անոնց ճաշակին մէջ պիտի ամրանայ բարիի եւ գեղեցիկի սկզբունքը, որպէսզի չարին յաղթենք գեղեցիկին ճամբով»:
Պարգեւատրում
Համազգային Հայ Կրթական եւ Մշակութային Միութեան Կեդրոնական Վարչութիւնը մեծ ուրախութեամբ այսու կը յայտնէ, որ 7 Փետրուար 2015-ին, Միացեալ Նահանգներու մէջ, մեծարեց բանաստեղծ Ժագ Ս. Յակոբեանը, անոր շնորհելով Համազգայինի շքանշանը եւ պատուոյ գիրը:
Մեծարեալը իր գրական վաստակով կարեւոր ներդրում ունեցած է հայ գրականութեան մէջ եւ սփիւռքահայ մշակոյթին իր երկարատեւ ծառայութեամբ նպաստած է անոր հարստացման։
Համազգայինի Կեդրոնական Վարչութիւն
 Պէյրութ, 20 Փետրուար 2015
Ռոպէն Քուլաքսըզեանի «Լիթըլ Արմինիա» գիրքի ներկայացումը (Փարիզ)
Հինգշաբթի, 30 Մայիս 2019-ին, Փարիզի Նոր Սերունդը եւ Համազգայինը կազմակերպած էին Ռոպէն Քուլաքսըզեանի «Լիթըլ Արմինիա» գիրքի ներկայացումը, որ ինքնին ճամբորդութիւն մըն է հայկական սփիւռքին մէջ։
Համբարձման տօնական օրը Հայ մշակոյթի տանը ներկայ էին մօտաւորպէս վաթսուն հոգի։
Երիտասարդ հեղինակը ֆրանսերէնով ներկայացուց իր աշխատանքը, որ արդիւնքն է տասը տարուան ճամբորդութիւններու ընթացքին քաղած տուեալներուն:
Ան այցելած է 94 երկիրներ եւ 1000-է աւելի քաղաքներու մէջ փնտռած հայկական յատուկ կեդրոններ, ըլլան անոնք եկեղեցիներ կամ մշակոյթի կեդրոններ եւ ճաշարաններ։
Հեղինակը իր գիրքին մէջ հակիրճ ձեւով բացատրած է իւրաքանչիւր երկրի բաժնին մէջ, թէ հայերը ե՞րբ եւ ի՞նչ պարագաներու բերմամբ հոն հաստատուած են:
Ճշդած է նաեւ հոն ապրող հայերու թիւը:
Դասախօսը իր ներկայացումը աւելի հետաքրքրական դարձուց իր ցուցադրած պատկերներով եւ տեսերիզներով, ուր կրցանք տեսնել ոչ շատ ծանօթ շրջաններու մէջ, ինչպէս՝ Ռուսիոյ կամ Ափրիկէի խորերը հայկական եկեղեցիներ կամ ճաշարաններ։
Ռոպէն Քուլաքսըզեան իր գիրքի ներկայացման ընթացքին կրցաւ մեզի փոխանցել իր լաւատեսութիւնն ու աշխուժութիւնը եւ կրցաւ արթնցնել մեր մէջ հետաքրքրութիւնը այցելելու հայկական այդ կեդրոնները, երբ անցնինք այդ քաղաքներէն։
ՌոզՎարդ Սիսեռեանի գեղանկարներու ցուցահանդէսի բացման հանդիսութիւն (Լիբանան)
Չորեքշաբթի, 18 Յունուար 2012-ին, երեկոյեան ժամը 6:30-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ գեղանկարիչ ՌոզՎարդ Սիսեռեանի իւղաներկ եւ աքրիլիք գործերու ցուցահանդէսի բացման հանդիսութիւնը` ներկայութեամբ արուեստագէտ եւ արուեստասէր հասարակութեան:
Հանդիսութեան բարի գալուստի խօսքը արտասանեց Համազգայինի «Վահէ Սէթեան» տպարանի եւ հրատարակչատան տնօրէն Յակոբ Հաւաթեան, որ նշեց, թէ ՌոզՎարդ Սիսեռեան շուրջ քառասուն տարիներ իր արուեստով վարակած է մշակութային միջավայրը:
Ան նշեց, թէ արուեստագէտը ուզած է արուեստին ընդմէջէն կատարել մարդկային ծառայութիւն, եւ երբ իմացած է «Կեանք մը փրկենք» ֆոնտին մասին, ուզած է ունենալ իր ներդրումը:
Հաւաթեան աւելցուց, որ այս շրջագիծին մէջ, գեղանկարիչը այս ցուցահանդէսին հասոյթը պիտի տրամադրէ «Կեանք մը փրկենք» ֆոնտին` առ ի մասնակցութիւն բարեսիրական աշխատանքին:
Ապա խօսք առաւ Լիբանանի հայոց թեմի առաջնորդ Գեղամ արք. Խաչերեան, որ մեծապէս գնահատեց «Լիւսի Թիւթիւնճեան» ցուցասրահին գործունէութիւնն ու բարերարին մեծ ներդրումը մշակութային կեանքին մէջ:
Առաջնորդ սրբազանը հաստատեց, որ արուեստին ընդմէջէն «Կեանք մը փրկենք» ֆոնտին օժանդակութիւն տրամադրելը իւրայատուկ երեւոյթ է եւ քաջալերական:
Իր կարգին, խօսք առաւ գեղանկարիչ ՌոզՎարդ Սիսեռեան, որ յայտնեց, թէ «Լիւսի Թիւթիւնճեան» ցուցասրահը գաղութի կեանքին մէջ այսուհետեւ ունի իր մեծ կարեւորութիւնը եւ դերակատարութիւնը:
Ան յոյս յայտնեց, որ յառաջիկային այլ առիթներու եւ միջոցներու ճամբով կրնայ իրականացնել այլ բարեսիրական եւ մարդասիրական աշխատանքներ, որոնք նեցուկ կը կանգնին կարիքաւորներուն:
Ցուցահանդէսին ՌոզՎարդ Սիսեռեան ցուցադրած էր 43 գեղանկարներ, որոնք ունէին յատուկ ոճ եւ գոյներու իւրայատուկ երանգներ: Գործերէն կարելի է յիշել «Բարեկենդան»-ը, «Լոյսի գոյներ»-ը, «Կեանքը ծառ»-ը, «Ձիթապտուղի ծառ»-ը եւ «Մեծմայր»-ը:
Ցուցահանդէսը կը շարունակուի մինչեւ 25 Յունուար 2012, առաւօտեան ժամը 10:00-էն մինչեւ երեկոյեան ժամը 8:00:
Ոչ եւս է հայազգի յայտնի դերասանուհի Ռոզի Վարդը
ՓԱՐԻԶ, «ՓանԱրմինիըն».- Յունուար 14-ին Փարիզի մէջ մահացած է ֆրանսահայ յայտնի դերասանուհի Ռոզի Վարդը, որուն մասին «Ֆրանս-Փրէս»ին հաղորդած է անոր ամուսինը՝ Փիեռ Պատել:
Ռոզի Վարդ Ժան Վիլարի հետ աշխատած է Ազգային ժողովրդական թատրոնին մէջ (Theatre national populaire – TNP), ուր 1958-ին բեմադրած է «Եուպիւ արքան» ներկայացումը, որ դասուած է համաշխարհային թատրոնի դասականներու շարքին:
Ռոզի Վարդը ճանչցուած էր ո՛չ միայն այն դրուագաշարերով, որոնց մասնակցած էր, այ՝լ Ժան Ռենուարի, Ֆրանսուա Տրիւֆոյի, Հանրի Վերնոյի, Քլոտ Սոդէի շարժանկարներով:
Ռոզի Վարդի իսկական անունն է Նուարդ Մանուէլեան. ծնած է Թուրքիա, 1923-ին, եւ դեռ նորածին՝ անոր ծնողները տեղափոխուած են Ֆրանսա: 1971-էն սկսեալ ան մնայուն կերպով համագործակցած է Ֆրանսական կատակերգական թատրոնի հետ:
Վալերի Թորանեանի «Օտարականը» գիրքին նուիրուած կլոր սեղան (Լիբանան)
Գործակցութեամբ Համազգայինի «Վահէ Սէթեան» հրատարակչատան գրատարածին, Պէյրութի «Սալոն տիւ Լիվր Ֆրանքոֆոն»-ի նախաձեռնութիւններու ծիրին մէջ, կիրակի, 25 հոկտեմբեր 2015-ին, երեկոյեան ժամը 6:00-ին, Պիէլի խորհրդաժողովի սրահին մէջ տեղի ունեցաւ «1915-2015 հարիւրամեայ պայքար» խորագիրով կլոր սեղան ֆրանսահայ գրող Վալերի Թորանեանի «Օտարականը» վէպին վերաբերող:
Բացումը կատարեց Քրիսթին Պապիկեան-Ասաֆ, որ նախ հակիրճ կերպով ծանօթացուց Վալերի Թորանեանը, որ 2002-էն 2014 թուականներուն «Էլ» պարբերաթերթի տնօրէն է եւ «Գանալ փլիւս»-ի ժամանակագրական յօդուածագիր:
Ապա պատմական ակնարկով մը անդրադարձաւ Հայոց ցեղասպանութեան` տրուած ըլլալով, որ վէպին հիմնական առանցքը գրողին մեծ մօր Ցեղասպանութեան փորձառութեան պատումն է:
Հայոց ցեղասպանութեան համառօտ ներկայացումէն ետք, Պապիկեան-Ասաֆ ներկայացուց Թորանեանի վէպը` «Օտարականը», որուն մէջ գրողը լուսարձակի տակ կ՛առնէ իր մեծ մօր` Աղաւնիին կեանքը, ինչպէս նաեւ կը նկարագրէ ընտանեկան յարաբերութիւններու բարդութիւնները` տրուած ըլլալով, որ գրողին հայրը` Աղաւնիին միակ զաւակը, ունէր ֆրանսուհի կին է…
Թորանեան խօսք առնելով բացատրեց, որ կը փորձէր վերագտնել այն մանուկը, որ Ցեղասպանութենէն վերապրողին միակ զաւակին զաւակն էր, այն մանուկը, որ ունէր մեծ մայր մը, որ միշտ լուռ էր, կլոր դէմքով, աչքերուն վրայ ծանրացող կոպերով, այն մանուկը որ ունէր դեղին մազերով ու կապոյտ աչքերով մայր մը… Այս փոքրիկը հասակ առաւ երկու կիներուն միջեւ, մէկը միւսին «օտար», ըսաւ Թորանեան` ֆրանսերէնը մէկդի դնելով եւ բառը հայերէն արտասանելով անոր տալու համար իր ամբողջական արժէքն ու տարողութիւնը:
Կլոր սեղան` գրատարածումի եւ ընթերցասիրութեան դերին ու անհրաժեշտութեան նիւթով (Լիբանան)
Համազգայինի «Վահէ Սէթեան» հրատարակչատան նախաձեռնած գրատարածումի շեշտաւորման եւ հայրենի հրատարակչատուներու հետ գործակցութեան ճիգերու ծիրին մէջ, Չորեքշաբթի, 15 Հոկտեմբեր 2014-ի, երեկոյեան ժամը 8:00-ին, «Ազդակ»-ի «Փիւնիկ» սրահին մէջ տեղի ունեցաւ կլոր սեղան` ներկայութեամբ հայրենի թէ լիբանանահայ մտաւորականներու, մամլոյ մշակներու եւ ընթերցասէրներու:
Համազգայինի «Վահէ Սէթեան» հրատարակչատան անունով Սիւզի Տէրտէրեանի բացման խօսքէն ետք, օրուան զրուցավար Տիգրան Ճինպաշեան ողջունեց ներկաները` ներկայացնելով զրոյցին ընդհանուր նիւթը:
Ռուբէն Հախվերտեանի համերգները (Լիբանան)
Կազմակերպութեամբ Համազգայինի Լիբանանի Շրջանային Վարչութեան Շաբաթ, 27 եւ Կիրակի, 28 Հոկտեմբեր 2012-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ տեղի ունեցան սիրոյ, կարօտի, յոյսի եւ հայրենասիրութեան հեղինակային երգերու մեկնաբան Ռուբէն Հախվերտեանի եւ նուագախումբին համերգները` ներկայութեամբ արուեստագէտներու, արուեստասէրներու եւ մեծաթիւ երիտասարդութեան:
Համերգներուն բարի գալուստի խօսքը Համազգայինի Լիբանանի Շրջանային Վարչութեան անունով արտասանեց Սիլվա Քիւրքճեան, որ նշեց, թէ Հախվերտեանի երգերուն մէջ սէրը, վիշտը, կարօտը, հայրենիքը, ցաւն ու ուրախութիւնը միշտ ալ ներկայ եղած են:
Ան ըսաւ, որ արուեստագէտը իր երգերուն ընդմէջէն կ՛արտայայտէ համամարդկային զգացումներ եւ յուզումներ:
Սիլվա Քիւրքճեան հաստատեց, որ Ռուբէն Հախվերտեան երգարուեստին մէջ ունի իր ուրոյն արժէքն ու կարեւորութիւնը, որ ժամանակի սահմաններէն շատ անդին է:
Ապա բեմ բարձրացան Ռուբէն Հախվերտեան եւ իր ընկերները` Յակոբ Ջաղացպանեան (կիթառ) եւ Գէորգ Մովսէսեան (ձեռնադաշնակ), որոնք զոյգ համերգները սկսան «Սա Երեւանն է» երգով:
Հախվերտեան երգեց հին ու նոր երգերէն կազմուած գեղեցիկ երգացանկ մը, որ արժանացաւ ներկաներու ջերմ գնահատանքին: Երգերէն յիշենք «Կարմիր կակաչները», «Ձիւն», «Հին ընկեր», «Մեր սիրոյ աշունը», «Կտակ եւ յիսունից յետոյ» երգերը, որոնցմէ իւրաքանչիւրը իր հնչեղութեամբ, խորհրդաւոր մթնոլորտով եւ պատգամներով ստեղծեց մեծ խանդավառութիւն:
Երկու մասերէ բաղկացած զոյգ համերգներուն ընթացքին, Ռուբէն Հախվերտեան շուրջ երկու ժամուան ընթացքին 24 երգերու կատարումով հանդիսատեսին ներկայացուց գեղարուեստական որակաւոր գործեր, ստեղծեց հաճելի մթնոլորտ եւ հայրենիքի հետ կապ:
Համերգները վերստին փակուեցան «Սա Երեւանն է» երգին կատարումով:
(Ազդակ օրաթերթ, 29 Հոկտեմբեր, 2012)
Յուշ-երեկոյ Շարլ Ազնաւուրի մահուան քառասունքին առիթով (ԱՄՆ)
Նախաձեռնութեամբ Սան Ֆրանսիսքոյի Համազգայինի «Նիկոլ Աղբալեան» մասնաճիւղի վարչութեան եւ Գռուզեան Զաքարեան Վասպուրական (ԳԶՎ) Ազգային վարժարանի տնօրէնութեան, Շարլ Ազնաւուրի մահուան քառասունքին առիթով տեղի ունեցաւ ոգեկոչական հանդիսութիւն մը Կիրակի, 7 Դեկտեմբեր 2018-ին, երեկոյան ժամը 7էն սկսեալ, Սան Ֆրանսիսքոյի «Խաչատուրեան» Հայ կեդրոնի «Սարոյեան» սրահին մէջ, ներկայութեամբ Ս. Գրիգոր Լուսաւորիչ եկեղեցւոյ հոգեւոր հովիւ Պարոյր վրդ. Շէրնէզեանի, շրջանի կազմակերպութիւններու եւ յարակից միութիւններու ու Շարլ Ազնաւուրի յիշատակը յարգողներու հոծ բազմութեան մը:
Երեկոյթին բացման խօսքով ելոյթ ունեցաւ Համազգայինի վարչութեան ատենապետուհի Ռուբինա Գասպարեան, որ ըսաւ. «Համազգայինի «Նիկոլ Աղբալեան» մասնաճիւղի եւ ԳԶՎ Ազգային վարժարանին կողմէ շնորհակալութիւն կը յայտնեմ բոլորիդ ձեր ներկայութեան համար, որ արձագանգելով մեր հրաւէրին՝ եկած էք միասնաբար ոգեկոչելու համաշխարհային ճանաչում ստացած ֆրանսահայ երգիչ, բանաստեղծ, դերասան, դիւանագէտ, մարդասէր գործիչ եւ բարերար Շարլ Ազնաւուրի կեանքն ու վաստակը յիշատակելու համար կազմակերպուած սոյն ձեռնարկին»:
Շարունակելով իր խօսքը՝ Գասպարեան նշեց. «Իր երգարուեստին եւ բեմական կեանքին զուգահեռ, ան իր գործով փաստեց, որ արուեստը կարելի է օգտագործել նաեւ արդար դատերու ծանօթացման նպատակին:
Ցեղասպանութեան նահատակներուն նուիրուած՝ «Իլ սոն թոնպէ» («Անոնք ինկան») երգը, իսկ 1988ի երկրաշարժին առիթով՝ «Փուր թուա Արմէնի» («Քեզի համար՝ Հայաստան») երգերով մեծ աղմուկ արձանագրեցին համայն աշխարհին ծանօթացնելով հայ ժողովուրդն ու Հայ Դատը, իսկ 2001էն ետք Ազնաւուր պայքարեցաւ, որ Ֆրանսա օրէնքի ուժով ճանչնայ Հայոց Ցեղասպանութիւնը:
Մենք այսօր կը խոնարհինք անոր յիշատակին առջեւ եւ միասնաբար պիտի տօնախմբենք իր կեանքը, որովհետեւ 1 Հոկտեմբեր 2018ին սկսաւ Շարլ Ազնաւուրի համաշխարհային շրջագայութիւնը անմահութեան ուղիով»:
Համազգայինի «Գայեանէ» պարի դպրոցի «Սարդարապատ» ելոյթը (Լիբանան)
Նախագահութեամբ զբօսաշրջութեան նախարար Աւետիս Կիտանեանի եւ կազմակերպութեամբ Համազգայինի Գեղարուեստի դպրոցներու խնամակալութեան, Երկուշաբթի, 25 Յունիս 2018-ի երեկոյեան ժամը 8:00-ին, «Էմիլ Լահուտ» սրահին մէջ «Գայեանէ» պարի դպրոցը` մասնակցութեամբ պալէի բաժինին, հանդէս եկաւ «Սարդարապատ» ելոյթով (պարուսոյց եւ գեղարուեստական ղեկավարներ` Կարէն եւ Ժաքլին Մակինեան ամոլը):
2018 տարին կը զուգադիպի քանի մը ամեակներու. 100-ամեակ Հայաստանի Ա. Հանրապետութեան, 90-ամեակ Համազգային հայ կրթական եւ մշակութային միութեան, 35-ամեակ Համազգայինի «Լեւոն Շանթ» մշակութային կեդրոնին, որ շուտով համալրուեցաւ գեղարուեստի չորս դպրոցներով, որոնցմէ «Գայեանէ» պարի դպրոցը տարուէ-տարի յառաջդիմելով, ներկայիս ունի երկու տասնեակի հասնող բազմանդամ խումբեր, անշուշտ բաժնուած տարիքային առումով:
«Գայեանէ» պարի դպրոցը անցնող հինգ տարիներուն ունեցաւ պալէի բաժին մըն ալ, որ այսօր կը հաշուէ 75 աշակերտ:
Միջդպրոցական երգչախմբային փառատօն (Լիբանան)
Կազմակերպութեամբ Համազգայինի Լիբանանի Շրջանային վարչութեան, Կիրակի, 5 Յունիս 2011-ին, երեկոյեան ժամը 6:00-ին, «Յովհաննէս Պօղոսեան» թատերասրահին մէջ տեղի ունեցաւ հայ անուանի երաժշտահան Բարսեղ Կանաչեանի ծննդեան 125-ամեակին նուիրուած միջդպրոցական երգչախմբային փառատօնը` մասնակցութեամբ տասը հայկական վարժարաններու եւ ներկայութեամբ կրթական պատասխանատուներու, տնօրէններու, ուսուցիչներու, արուեստասէրներու, արուեստագէտներու, ծնողներու եւ աշակերտներու:
Հանդիսութեան բացման խօսքը կազմակերպիչ յանձնախումբին անունով արտասանեց Սօսի Պալեան, որ նշեց, թէ երգչախումբերը իրենց ներդրումը կ’ունենան հայ երաժշտութեան, ընկերային եւ հոգեւոր դաստիարակութեան կազմաւորման մէջ, ինչ որ կը նպաստէ մշակութային արժէքներու պահպանման աշխատանքին:
Պալեան շնորհակալութիւն յայտնեց հայկական վարժարաններու տնօրէնութիւններուն, որոնք ընդառաջեցին հրաւէրին:
Սօսի Պալեան յայտնեց, որ Բարսեղ Կանաչեանի ծննդեան 125-ամեակին նուիրուած նախաձեռնութիւններու եզրափակիչ հանդիսութիւնը տեղի պիտի ունենայ Նոյեմբերին:
Ապա հերթաբար բեմ բարձրացան հայկական տասը վարժարաններու երգչախումբերը` ընկերակցութեամբ իրենց ուսուցիչներուն եւ դաշնակահարներուն:
Իւրաքանչիւր խումբ երգեց Կանաչեանի մանկապատանեկան երգերէն երկուքը:
Երգչախումբերուն կատարումները արժանացան ներկաներու գնահատանքին:
Դպրոցներու երգչախումբերուն երգեցողութենէն ետք խօսք առաւ Զաքար Քէշիշեան, որ ըսաւ, թէ Բարսեղ Կանաչեան իր ամբողջ կեանքը նուիրեց հայ երգին եւ երբեք չմոռցաւ մանուկները` անոնց համար ստեղծելով 19 գեղեցիկ երգեր:
Քէշիշեան նշեց, որ տեղական երգչախումբերուն մէջ այս մակարդակով երգչախումբեր գոյութիւն չունին, եւ յստակ է, որ բոլոր մասնակից դպրոցները գուրգուրանքով հետեւած են այս աշխատանքին:
Քէշիշեան հաստատեց, որ հայ աշակերտը հայ երգ եւ մշակոյթ կրնայ սորվիլ միայն հայկական վարժարաններուն մէջ, մանաւանդ երբ այս երգչախումբերը նման նուիրեալ ուսուցիչներ ունին:
Իր կարգին խօսք առաւ Համազգայինի «Բ. Կանաչեան» երաժշտական քոլեճի տնօրէն Արմէն Քեչեկ, որ յոյս յայտնեց, որ այս նախաձեռնութիւնը դառնայ աւանդութիւն, քանի որ էապէս կը ծառայէ իր նպատակին եւ կը ստեղծէ մեծ խանդավառութիւն:
Հանդիսութեան աւարտին տասը երգչախումբերը միասնաբար երգեցին Մուշեղ Իշխանի «Դպրոցական քայլերգը»` ղեկավարութեամբ Զաքար Քէշիշեանի եւ դաշնակի ընկերակցութեամբ Արմէն Քեչեկի:
Յայտնենք, որ համերգին հերթաբար իրենց մասնակցութիւնը բերին հետեւեալ վարժարանները`
- Այնճարի Հայ աւետարանական երկրորդական վարժարան (Ուսուցիչ` Նեկտար Թիւմպերեան) - Համազգայինի Մ. եւ Հ. Արսլանեան Ճեմարան (Ուսուցիչ` Մարիա Գալֆայեան) - Հայ աւետարանական Թորոսեան Վարժարան (Ուսուցիչ` Նեկտար Թիւմպերեան) - Հայ աւետարանական Շամլեան-Թաթիկեան երկրորդական վարժարան (Ուսուցիչ` Սօսի Ապուհանեան) - Հայ աւետարանական քոլեճ (Ուսուցիչ` Նեկտար Թիւմպերեան) - Ազգային Աքսոր Գասարճեան վարժարան (Ուսուցիչ` Գայեանէ Մարկոսեան) - Ազգային Եղիշէ Մանուկեան քոլեճ (Ուսուցիչ` Սեւան Հապիպ) - Ազգային Լեւոն եւ Սոֆիա Յակոբեան քոլեճ (Ուսուցիչ` Գայեանէ Մարկոսեան) - Ազգային Սրբոց Քառասնից Մանկանց վարժարան (Ուսուցիչ` Լիանա Աշգարեան) - Հայ աւետարանական կեդրոնական բարձրագոյն վարժարան (Ուսուցիչ` Շողիկ Թորոսեան)
Միջդպրոցական պարի փառատօն (Լիբանան)
Կազմակերպութեամբ Համազգայինի «Քնար» պարախումբին, Չորեքշաբթի, 20 Ապրիլ 2011-ին, երեկոյեան ժամը 6:00-ին «Յ. Տէր Մելքոնեան» թատերասրահին մէջ տեղի ունեցաւ Համազգայինի «Քնար» պարախումբին կազմակերպած միջդպրոցական պարի փառատօնը` ներկայութեամբ կրթական պատասխանատուներու, ուսուցիչներու, ծնողներու, արուեստասէրներու եւ աշակերտներու:
Հանդիսութեան բացման խօսքը արտասանեց Յակոբ Գառնէշեան, որ նշեց, թէ այս ձեռնարկը արդէն աւանդութեան վերածուած է, որպէսզի մեր դպրոցներուն մէջ ստեղծէ հայկական պարարուեստին նկատմամբ առողջ եւ խանդավառ մթնոլորտ:
Գառնէշեան շնորհակալութիւն յայտնեց վարժարանի տնօրէններուն եւ ուսուցիչներուն, որոնք միշտ նեցուկ կը կանգնին Համազգայինի գործունէութեան` հաւատալով միութեան առաքելութեան:
Ապա շուրջ մէկուկէս ժամուան ընթացքին, հայկական 18 վարժարաններ հանդէս եկան մէկական հայկական պարով` հանդիսատեսներուն պարգեւելով քաջալերական ու ուրախ պահեր:
ԱՐՑԱԽՈՒՄ ՊԵՏԱԿԱՆՈՒԹԵԱՆ ՎԵՐԱԿԵՐՏՄԱՆ 100-ԱՄԵԱԿԻՆ ՆՈՒԻՐՈՒԱԾ ԳԻՏԱԺՈՂՈՎ
«Ապառաժ».- 20 Ապրիլ 2018-ին Արցախի Պետական Համալսարանում իր աշխատանքները սկսեց Արցախում պետականութեան վերակերտման 100-ամեակին նուիրուած գիտաժողով, որը կրում է «Արցախում պետականութեան վերակերտում (1917թ․ Դեկտեմբեր-1918թ․ Յուլիս) պատմագիտական եւ քաղաքագիտական հայեցակէտեր» խորագիրը:
Նախաձեռնութիւնը Համազգային Հայ Կրթական եւ Մշակութային Միութեան Արցախի գրասենեակինն է՝ Արցախի Պետական Համալսարանի հետ համագործակցաբար:
Գիտաժողովի բացման արարողութեանը ներկայ էին ԱՀ Ազգային ժողովի փոխնախագահ Վահրամ Բալաեանը, ԱՀ կրթութեան, գիտութեան եւ սպորտի նախարար Նարինէ Աղաբալեանը, ԱՀ մշակոյթի, երիտասարդութեան հարցերի եւ զբօսաշրջութեան նախարար Սերգէյ Շահվերդեանը, ԱրՊՀ ռեկտոր Մանուշ Մինասեանը, Համազգային հայ կրթական եւ մշակութային միութեան կենտրոնական վարչութեան անդամներ, գիտնականներ, ուսանողներ:
Բացման խօսքով հանդէս եկաւ պ.գ.դ., պրոֆեսոր Վահրամ Բալաեանը՝ կարեւորելով ժամանակաշրջանի իրադարձութիւններին անաչառ գնահատական տալն ու անցած դէպքերից ու զարգացումներից դասեր քաղելը:
Սքաութ Թիւֆէնքճեանի «Միայն աշխարհը կայ» լուսանկարչական ալպոմի ներկայացում Թորոնթոյի մէջ
Կիրակի, 26 Յուլիս 2015-ին Համազգային Հայ Կրթական եւ Մշակութային Միութեան «Գլաձոր» եւ ՀՅԴ Գանատայի Երիտասարդական Միութեան «Սիմոն Զաւարեան» մասնաճիւղերու կազմակերպութեամբ տեղի ունեցաւ լրագրող-լուսանկարիչ՝ Սքաութ Թիւֆէնքճեանի «Հայկական սփիւռք» ծրագիրի ու վերջերս լոյս տեսած «Միայն աշխարհը կայ» գիրքի ներկայացումը՝ Թորոնթոյի Հայ Կեդրոնի Համազգային «Յ. Մանուկեան» Գրադարանին մէջ:
«Վերջին Բնակիչը» ֆիլմի ցուցադրութիւն (Գանատա)
Երեքշաբթի, 14 Նոյեմբեր 2017-ին, Համազգայինի Մոնթրէալի «Սանահին ֆիլմի ակումբ»ի կազմակերպութեամբ, տեղի ունեցաւ հայրենի բեմադրիչ՝ Ջիւան Աւետիսեանի «Վերջին Բնակիչը» ֆիլմին ցուցադրութիւնը, Սբ. Յակոբ վարժարանի Բաստրմաճեան թատերասրահէն ներս։
Բեմադրիչն ու ֆիլմը ներկայացուց «Սանահին ֆիլմի ակումբ»ի տնօրէն Վիգէն Թիւֆէնքճեանը։
Ներկաները մեծ հետաքրքրութեամբ հետեւեցան ֆիլմին եւ բարձր գնահատեցին ֆիլմին պատգամը, որ մարդկութեան խաղաղ ապրելու մասին էր։
Ցուցադրութեան աւարտին, ներկաները առիթը ունեցան բեմադրիչին ուղղելու իրենց հարցումները։
Նշենք որ սոյն ֆիլմը, այս տարի Scandinavian Film Festival-ին արժանացած էր «Լաւագոյն գեղարուեստական ֆիլմ» եւ «Լաւագոյն դերասան» զոյգ մրցանակներուն։
Նոյն օրուան ընթացքին, բեմադրիչը առիթը ունեցաւ այցելելու Սբ. Յակոբ վարժարանի աւարտական դասարանի աշակերտներուն, Հորիզոն Շաբաթաթերթի խմբագրատունն ու Ազգային Առաջնորդարանը:
Մշակութային Երեկոյ նուիրուած քանդակագործ Արա Յարութիւնեանի 95-ամեակին (Կիպրոս)
Համազգայինի Նիկոսիոյ «Օշական» Մասնաճիւղի հերթական Մշակութային Երեկոն, նուիրուած հայրենի քանդակագործ Արա Յարութիւնեանի 95-ամեակին, տեղի ունեցաւ Ուրբաթ 24 Փետրուար 2023-ին, շուրջ 40 հոգիի ներկայութեամբ։ Ներկայ էին Կաթ․ Փոխանորդ Խորէն Արքեպիսկոպոսը, Պետ․ Ներկայացուցիչ Վարդգէս Մահտեսեանը եւ Լիմասոլի մէջ ՀՀ Պատ․ Հիւպատոս Մարտիրոս Մինասեանը։
Բանալով երեկոն, վարչութեան ատենապետ Արթօ Դաւիթեան նշելէ ետք, որ հաճելի զուգադիպութեամբ՝ մեծ քանդակագործին 95-ամեակը կը նշենք Համազգայինի 95-ամեակին, բեմ հրաւիրեց Իրիս Ետալեան-Գարամանուկեանը, որ գեղեցկօրէն պատրաստուած բացման խօսքով անդրադարձաւ Արա Յարութիւնեանի կեանքին ու գործին։
Ապա, բեմ հրաւիրուեցաւ Տիկին Սիւզաննա Յարութիւնեանը, որ հանգամանօրէն ներկայացուց իր հօր՝ Արա Յարութիւնեանի կեանքէն դրուագներ ու ճոխ տեսանիւթի ընկերակցութեամբ մէկ առ մէկ ներկաներուն ծանօթացուց քանդակագործի կարեւորագոյն գործերը՝ «Մայր Հայաստան», Սարդարապատի Յուշահամալիր, «Էրէբունի» Թանգարանի եւ «Սունդուկեան» թատրոնի որմաքանդակները, «Մուսա Լեռ» Յուշահամալիրը, եւայլն։
Մեծ քանդակագործի ազնուափայլ դուստրը կեդրոնացաւ յատկապէս «Մայր Հայաստան» յուշարձանի յղացումի եւ կառուցումի ոդիսականին վրայ, մանրամասնօրէն բացատրելով այդ հզօր քանդակին վրայ իր արուեստագէտ հօր տարած յոգնատանջ աշխատանքը։
Վերջաւորութեան, ցուցադրուեցաւ կարճ ֆիլմ մը, որուն մէջ լսուեցաւ նաեւ մեծ հայուն ձայնը։
Ներկաները մեծ ուշադրութեամբ ու հաճոյքով հետեւեցան Տիկին Յարութիւնեանի ելոյթին եւ իրենց գնահատանքը արտայայտեցին յոտնկայս ջերմ ծափահարութեամբ։
Կիպրոսի «Օշական» մասնաճիւղի երկրորդ մշակութային երեկոն
Չորեքշաբթի, 17 Փետրուար 2016-ի երեկոյեան տեղի ունեցաւ Համազգայինի Կիպրոսի «Օշական» Մասնաճիւղի վարչութեան կազմակերպած երկրորդ մշակութային երեկոն:
Յայտագիրը կը բաղկանար երկու բաժիններէ՝ գրական եւ գեղանկարչական:
Վարչութեան ատենապետ Արթօ Դաւիթեանի ողջոյնի խօսքէն ետք սկսաւ երեկոյի գրական բաժինը՝ նուիրուած Շահան Շահնուրի:
Ասատուր Տեվլէթեան հակիրճ ու խորիմաստ վերլուծումով մը ներկայացուց գրագէտին կեանքը, գործերը ու անոր դերը հայ գրականութեան մէջ, որմէ ետք անոր գործերէն ընթերցումներ կատարեցին Լորա Մկրտիչեան, Նայիրի Մուրատեան, Սօսի Թորոսեան եւ Յասմիկ Լիպարիտեան-Գույումճեան:
Երկրորդ բաժինով, Արթօ Դաւիթեան ներկայացուց Յովհաննէս Այվազովսկիի կեանքն ու գործը, որմէ ետք ան ցուցադրեց Այվազովսկիի գործերէն նմոյշներ՝ հետաքրքրական բացատրութիւններ տալով իւրաքանչիւրին մասին:
Մշակութային երեկոն ամբողջացաւ գինիի եւ թեթեւ ուտելիքի սպասարկութեամբ, որմէ ետք ներկաները հրաժեշտ տուին, գեղեցիկ ու ջերմ երեկոյ մը վայելելած ըլլալու գոհունակութեամբ:
Ատենադպրութեան դասընթացք (Սուրիա)
Երկուշաբթի 13 Մարտ 2023-ին, Համազգայինի Մշակութային կեդրոնէն ներս, ընթացք առաւ համազգային Աւետիս Ահարոնեան Մասնաճիւղի վարչութեան կազմակերպած առցանց «Ատենադպրութեան դասընթացք», դասընթացքը վարեց Նայիրի Մկրտիչեան «Հայաստան»։
Գեղանկարիչ Սեւակ Արմէնեանի անհատական գործերու ցուցահանդէս (Լիբանան)
Հովանաւորութեամբ Սուրէն եւ Սոնիա Սարգիսեան ամոլին, Հինգշաբթի, 6 Յուլիս 2017-ի երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ գեղանկարիչ Սեւակ Արմէնեանի 41 իւղաներկ եւ 1 ջրաներկ գործերէ բաղկացած անհատական ցուցահանդէսին բացումը:
Բարի գալուստի խօսք արտասանեց Համազգայինի «Լիւսի Թիւթիւնճեան» ցուցասրահի անձնակազմէն Անժելա Տաղլեան, որ գոհունակութիւն յայտնեց ցուցասրահին մէջ լիբանանահայ երիտասարդ արուեստագէտ գեղանկարիչ Սեւակ Արմէնեանի ստեղծագործութիւնները հիւրընկալելու առումով:
Արմէնեանի արուեստին եւ ստեղծագործութիւններուն մասին խօսք առաւ արուեստագէտ Միսաք Թերզեան:
Ան ըսաւ, որ իւրաքանչիւր արուեստագէտ իր արուեստի գործերով կը զանազանուի ուրիշներէն` աւելցնելով, որ Սեւակ Արմէնեանի գործերուն մէջ երկրաչափական, նաեւ բնութենէն առնուած ձեւեր կան:
Ան հաստատեց, որ Արմէնեան կը ստեղծէ իր երեւակայութենէն բխած նոր տիեզերք մը, որ գերիրապաշտ է եւ կը փորձէ տեսանելի նոր բառապաշար մը ստեղծել արուեստին մէջ:
Թերզեան նկատել տուաւ, որ Արմէնեանի գործերը քաոսային եւ քաոսային-վերացական ըլլալով հանդերձ իմաստալից են ու հասկնալի կը դառնան մեզի, որովհետեւ ան կը գործածէ մեզի ծանօթ ձեւեր եւ գոյներու խաղեր:
Համազգայինի 90-ամեակին առիթով Սան Փաուլոյի մԷջ կայացաւ Սեւակ Ամրոյեանի եւ Սոնա Ռուբէնեանի համերգը
Պրազիլի Սան Փաուլօ քաղաքին մէջ ՀՀ սփիւռքի նախարարութեան աջակցութեամբ եւ ՀՅԴ Պրազիլի կեդրոնական յանձնախումբի նախաձեռնութեամբ Օգոստոս 12-ին կայացած է Հայաստանի Հանրապետութեան 100 եւ Համազգային հայ կրթական եւ մշակութային միութեան 90-ամեակին առիթով կազմակերպուած համերգը` մասնակցութեամբ Սեւակ Ամրոյեանի եւ Սոնա Ռուբէնեանի:
Համերգային ծրագիրին սկզիբը օրուան բանախօսը խօսած է 90 տարի առաջ հիմնադրուած Համազգայինի նպատակներուն մասին, այն է` պահպանել, զարգացնել եւ տարածել հայկական մշակոյթը եւ հայեցի դաստիարակութիւնը Ցեղասպանութենէն ետք աշխարհի տարբեր երկիրներու մէջ հաստատուած եւ աստիճանաբար իրենց արմատներէն հեռացող սերունդներուն մէջ` իբրեւ Հայաստանի եւ համայն հայութեան գոյատեւման հիմք:
Այնուհետեւ անդրադարձած է աւելի կարեւոր տարեդարձին` Հայաստանի Հանրապետութեան 100-ամեակին` շեշտելով, որ իւրաքանչիւր հպարտ հայու մէջ կայ հսկայ Անդրանիկ մը, Կոմիտաս Վարդապետ եւ Նարեկացի` իր աղօթքներով:
Բանախօսը յիշատակած է նաեւ Հայաստանի մէջ կատարուած Թաւշեայ յեղափոխութիւնը, ընդգծած, թէ վերջինս հպարտութեան ինչ զգացումներ արթնցուցած է աշխարհի տարբեր երկիրներու մէջ ապրող հայերու հոգիներուն մէջ:
17 Նորագիրներ միացած են «Համազգային»ի Նիւ Ճըրզիի մասնաճիւղին
«Հայրենիք» Շաբաթաթերթ.- «Համազգային»ի Նիւ Ճըրզիի մասնաճիւղը իր տարեկան անդամական ժողովը գումարեց Երեքշաբթի, 13 Յունիս 2017-ին, Րիճֆիլտի Սրբոց Վարդանանց եկեղեցւոյ ներքնասրահէն ներս, ներկայութեամբ 29 անդամներու։
Ժողովին նաեւ ներկայ էին Համազգայինի Կեդրոնական Վարչութեան անդամ Հրայր Պարոնեան եւ Արեւելեան Ա.Մ.Ն.-ի Շրջանային Վարչութեան անդամներ Յասմիկ Աբրահամեան եւ Թալին Մավլեան։
Ժողովին նախագահն էր Յակոբ Մելքոնեան, որ բացումը կատարեց եւ բարի գալուստ մաղթեց ներկաներուն:
Նշենք թէ վերջին երկու տարիներուն, շրջանէն 17 անդամներ միացած են «Համազգային»ի շարքերուն։
Անդրադառնալով յառաջիկայ տարուան ծրագիրներուն մասին, ներկայացուեցան առաջարկներ, որոնց կարգին յատկանշական է յառաջիկայ Մայիսին՝ Հայաստանի Առաջին Հանրապետութեան հարիւրամեակի նշումը, որ նաեւ կը զուգադիպի «Համազգային»ի հիմնադրութեան 90-ամեակին եւ Նիւ Ճըրզիի մասնաճիւղի 50-ամեակին։
Նկատի առնուեցաւ որ մեծ տարողութեամբ տեղի ունենալիք այս ձեռնարկին, մասնակցին շրջանի մասնաճիւղերու պարախումբերը, ներկայացնելով թատերախաղ, երգ ու պար:
Ժողովը նաեւ որոշեց վերակենդանացնել մասնաճիւղի թատերական յանձնախումբը եւ պարախումբի ու երգչախումբի կողքին մնայուն դարձնել անոր գործունէութիւնը։
Թատերախումբը պիտի անուանուի թատերագիր «Լեւոն Շանթ» անունով։
Նիւ Ճըրզիի մասնաճիւղը վերջին տարիներու իր բեղուն եւ աշխոյժ գործունէութեամբ, կրցած է ներգրաւել նոր անդամներ ու յարատեւօրէն գործած է համախմբելու պատանիներն ու երիտասարդները, անոնց մէջ վառ պահելով հայ մշակոյթի հանդէպ սէրն ու հետաքրքրութիւնը։
Պոլսահայ երգչուհի Սիպիլի բարեսիրական համերգը` Լիբանանի մէջ
Երկարատեւ դադարէ մը ետք, մշակութային կեանքը կրկին վերընձիւղուեցաւ «Յակոբ Տէր Մելքոնեան» թատերասրահին մէջ:
Լիբանանահայ բեմը ծաղկեցնող արուեստագէտները տարիներու ընթացքին իրե՛նք տուած են այս թատերասրահին անոր տեղն ու արժէքը սփիւռքահայ կեանքին մէջ:
Անուններու, թիւերու, թուականներու եւ անմոռանալի յիշատակներու մասին պիտի խօսէին անոր պատերը, եթէ «ասուն» դառնային:
Համաճարակի հետզհետէ նահանջող ընթացքին զուգահեռ, Համազգային հայ կրթական եւ մշակութային միութեան Լիբանանի կառոյցը կատարեց մեկնարկը գաղութային կեանքի վերաշխուժացման:
Համազգայինի Լիբանանի Շրջանային վարչութիւնը, Կիրակի, 13 Մարտ 2022-ին, թատերասրահին մէջ կազմակերպեց բարեսիրական համերգ մը` ի նպաստ Համազգայինի Գեղարուեստի դպրոցներու սաներու ֆոնտին:
Ի հեճուկս Լիբանանի այս օրերու օդերեւութաբանական անբարենպաստ պայմաններուն, խուռներամ ժողովուրդը դիմած էր թատերասրահ` իւրաքանչիւրը իր աթոռը գրաւելով:
Անոնց ներկայութիւնը ցուցանիշ մըն էր գաղութի երբեմնի օրերը վերադարձնելու ու վերապրելու իրենց ունեցած փափաքին:
Արուեստագէտ Կիւվտերի ալպոմի մակագրութիւն (Լիբանան)
Չորեքշաբթի, 4 Յուլիս 2012-ի երեկոյեան Համազգայինի «Լիւսի Թիւթիւնճեան» ցուցասրահին մէջ տեղի ունեցաւ վաստակաւոր արուեստագէտ Կիւվտերի ալպոմի մակագրութիւնը:
ԱԼՊԱ համալսարանին կողմէ հրատարակուած այս ալպոմը կը ներկայացնէ Կիւվտերի երկար տարիներու ընթացքին արուեստի մարզին մէջ ունեցած գործունէութեան տարբեր հանգրուանները:
Ձեռնարկին ներկայ էին յարանուանութիւններու ներկայացուցիչներ, հոգեւորականներ, քաղաքական անձնաւորութիւններ, արուեստագէտներ, արուեստի դասախօսներ, մեծ թիւով արուեստասէրներ եւ Կիւվտերի նախկին թէ ներկայ ուսանողներ:
Այս առիթով ողջոյնի խօսքեր արտասանեցին Համազգայինի «Լիւսի Թիւթիւնճեան» ցուցասրահի վարչութեան անդամ Քարլա Թիւթիւնճեան, արուեստաբան դոկտ. Մովսէս Հերկելեան եւ Կիւվտերի նախկին ուսանողներէն ու ալպոմի խմբագիրներէն, ԱԼՊԱ համալսարանի արուեստի դասախօս փրոֆ. Ժոզեֆ Հուրանի:
Իր սրտի խօսքը արտասանեց նաեւ արուեստագէտ Կիւվտեր, ապա տեղի ունեցաւ ալպոմներու մակագրութիւնը:
Այս առիթով կազմակերպուած է նաեւ Կիւվտերի արուեստի ստեղծագործական աշխարհը ներկայացնող ցուցահանդէս մը` 4-9 Յուլիս:
Սիրուշոյի պատմական համերգը Մոնթրէալի մէջ
Երեքշաբթի 4 Յուլիս 2017-ին, Մոնթրէալ ժամանեց աշխարհահռչակ հայ երգչուհի Սիրուշօն, ընկերակցութեամբ իր տնօրէնուհիին՝ Նունէ Խուրշուտեանի եւ գեղարուեստական ղեկավարուհի՝ Քրիստինա Աւագեանի։
Նախքան համերգի թուականը, իրենց կեցութեան երեք օրերուն ընթացքին, արուեստագէտն ու իր անձնակազմը առիթը ունեցան փորձեր կատարելու Համազգայինի Անի զոյգ պարախումբերուն եւ «Քնար» երգչախումբին հետ, որոնք արդէն ամիսներէ ի վեր կը պատրաստուէին համերգի մասնակցութեան, հիմնուելով Սիրուշոյի տեսահոլովակներուն վրայ, եւ հետեւելով իրենց ղեկավարներու ցուցմունքներուն։
Մոնթրէալի մէջ Սիրուշոյի առաջին մենահամերգը տեղի ունեցաւ Ուրբաթ, 7 Յուլիսի երեկոյեան ժամը 8-ին, College Laval-ի «Marcelin Champagnat» սրահին մէջ։
Ձեռնարկը կազմակերպուած էր Համազգային Հայ Կրթական եւ Մշակութային Միութեան վարչութեան կողմէ, սակայն կարելի պիտի չըլլար իրագործել առանց «Հորիզոն» Շաբաթաթերթի խմբագրութեան եւ յատկապէս խմբագիր Վահագն Գարագաշեանի կատարած միջնորդութեան եւ ճիգերուն։
Բարի գալուստի խօսքով, ձեռնարկին բացումը կատարեց Համազգայինի ատենապետուհին, որ իր խօսքին մէջ ըսաւ. «Այսօր, Սիրուշոյի առաջին համերգով, Մոնթրէալի հայ համայնքը պատմական օր մը կ'ապրի, եւ իբրեւ վարչութիւն, ամէնէն մեծ գոհունակութիւնն էր տեսնել անցնող երեք օրերու ընթացքին, մեր պարախումբերուն եւ երգչախումբին անսահման խանդավառութիւնը, ուր առիթը ունեցան աստղի մը հետ բեմ բաժնելու փորձառութիւնը։
Ամբողջ ելոյթի տեւողութեան, արուեստագէտը կախարդեց 760 ներկաները իր ճոխ եւ բծախնդրօրէն մշակուած յայտագրով՝ ազգագրական, աշուղական եւ այժմէական երգացանկով, պարերով ու երգչախումբով։
Բացման պարը կատարեց Համազգայինի «Անի» պարախումբը իր բոբուրի պարով։
Համազգայինի «Քնար» երգչախումբը ընկերակցեցաւ երգչուհիին «301» երգով, իսկ զոյգ պարախումբերու տղաքը, իրենց այժմէական եւ աւանդական պարերու հմուտ շարժումներով թնդացուցին բեմը զարկ տալով Սիրուշոյի «Pregomesh», «Քէլէ Քէլէ», «Հու Հա», «Մհեր» եւ «Զարթօնք» երգերուն։
Իսկ աղջիկները իրենց նազ պարերով հարստացուցին բեմը «Կոզալ», «Շորորա» եւ «Էրօթաս» երգերով։
«Թամամ աշխարհ» երգին իր յատուկ մասնակցութիւնը բերաւ Մոնթրէալաբնակ յայտնի տուտուկահար՝ Վաղարշակ Ադամեանը։
Աւարտին, երկար եւ յոտնկայս ծափողջոյններէն ետք, բեմ բարձրացաւ ատենապետուհին եւ Համազգայինի վարչութեան անունով իր յատուկ շնորհակալութիւնները յայտնեց բոլոր անոնց, որոնք սատարեցին սոյն ձեռնարկը յաջողութեամբ պսակելու գործին, սկսելով Սիրուշոյէն, որ ան կարողացաւ մէկ գիշերուան մէջ, մեզ փոխադրել Երեւանէն Կարս ու Անի, Սասուն ու Տէր Զօր եւ ամբողջ արեւմտեան հողեր։
Շնորհակալութեան շարքը շարունակեց բեմ հրաւիրելով Սիրուշոյին հետ ժամանած անձնակազմը, զոյգ պարախումբերու ղեկավարները՝ Էվա Հայրապետեան եւ Ճօ Աւագեան, «Քնար» երգչախումբի ղեկավար՝ Լորի Անթունեանը, եւ տուտուկահար Վաղարշակ Ադամեանը։
Յատկապէս շնորհակալութեան խօսք ուղղեց պարախումբի յանձնախումին ժրաջան աշխատանքին ու տոմսերու պատասխանատու՝ Սիլվի Մերճանեանին, եւ վերջապէս ներկաներուն, որոնք հաւատարմօրէն կը քաջալերեն Համազգայինի բոլոր ձեռնարկները բարձր գնահատելով վարչութեան անսակարկ աշխատանքը՝ հայ մշակոյթի պահպանման եւ Միութեան ոգին բարձր պահելու առաքելութեան մէջ։
Ներկաներն ու Սիրուշոն բարձր տրամադրութիւններով հրաժեշտ տուին անմոռանալի երեկոյին, ապագային դարձեալ տեսնուելու յոյսով։
«Սանահին» մասնաճիւղի վարչութիւն
«ԵՐԳ ՀԱՅԱՍՏԱՆԻ» ելոյթը (Գանատա)
Մոնթրէալի հայ գաղութը անհամբեր սպասեց այն օրը, երբ վերջապէս Հայաստան երկիր դրախտավայրէն պիտի ժամանէին երեք յայտնի դէմքեր, յանձինս՝ Հայաստանի Հանրապետութեան ժողովրդական արտիստ՝ Աշոտ Ղազարեան, Երեւանի Կամերային Թատրոնի դերասան՝ Ռաֆայէլ Երանոսեան եւ վերջերս Fullhouse նախագծի շողշողուն դէմքերէն դերասանուհի՝ Արփի Գաբրիէլեան։
Համազգայինի Մոնթրէալի «Սանահին» Մասնաճիւղի կազմակերպած այս ելոյթը տեղի ունեցաւ Լաւալի Centre Armenie կեդրոնի գլխաւոր սրահին մէջ 27 Յունուար, 2018-ի ժամը 20։00-ին։
Հետաքրքրականը այն էր, որ ճշդուած ժամէն նուազագոյնը մէկ ժամ առաջ արդէն նախասրահը սկսած էր խճողուիլ։ Քաջալերելի երեւոյթ էր այս մէկը, հաւանաբար 600-ի հասնող ներկաները, բոլորն ալ կու գային Հայաստանի հանդէպ իրենց կարօտը առնելու վերոնշեալ դերասաններուն միջոցաւ, մանաւանդ որ երեկոն կը կրէր «Երգ Հայաստանի» անունը։
Օրուան հերոսները հանդէս եկան կատակաբանութիւններ ընելով երգի, խօսքի եւ երբեմն ալ պարի միջոցաւ։
Մեծ ու փոքր՝ ուշադիր կը հետեւէին անոնց, մերթ ընդ մերթ իրենց ծիծաղն ու խնդուքը չկարենալով զսպել։
Դերասանները ճարտարօրէն մեր բոլորին ծանօթ երգերուն բառերը ուրիշով մը փոխարինելով իրերայաջորդ ձեւով երգեցին ու հաճելի մթնոլորտ մը ստեղծեցին։
Ընթացքին, օրուան աստղ Աշոտ Ղազարեանը հրամցուց նաեւ քանի մը հայկական ժողովրդական երգեր, ինչպէս նաեւ կայծակի արագութեամբ տասնեակ մը սրամիտ անեքթոտներ, որոնք աւելի շատ փոխաբերական իմաստ ունէին։
Ուրախ մթնոլորտը շարունակուեցաւ մինչեւ ուշ գիշեր, որմէ ետք ներկաներէն ոմանք ունեցան յիշատակի գիր մը, ուրիշներ՝ նկար մը հայրենի դերասաններուն հետ։
Ողջունելի ձեռնարկ մըն էր «Երգ Հայսատանի»ն եւ կը յուսանք, որ յառաջիկային ալ կրկնուին այս տեսակի ելոյթներ։
Շողիկ Ազարիկեան 
Սոփրանօ Շողիկ Թորոսեանի առաջին խտասալիկի շնորհահանդէս (Լիբանան)
Կազմակերպութեամբ Համազգայինի գեղարուեստի դպրոցներու խնամակալութեան, Հինգշաբթի, 26 Մայիս 2016-ի երեկոյեան ժամը 7:30-ին, տեղի ունեցաւ հայ երգարուեստի երիտասարդ ու տաղանդաւոր երգչուհի, սոփրանօ Շողիկ Թորոսեանի առաջին խտասալիկի շնորհահանդէսը:
Համազգայինի գեղարուեստի դպրոցներու տնօրէն Կարպիս Գապասաքալեանի ողջոյնի խօսքէն ետք յաջորդաբար խօսք առին խմբավարներ Գրիգոր Ալլոզեան եւ Պարգեւ Թասլաքեան երիտասարդ հեղինակը` Աշոտ Բագրատունի, արուեստագէտ Շողիկ Թորոսեան եւ Համազգայինի «Վահէ Սէթեան» հրատարակչատան տնօրէն Յակոբ Հաւաթեան:
«Հայ ժողովուրդի պատմութիւնը վկայ է, որ մենք կը նկատուինք այն առաջին ժողովուրդներէն, որոնք երգով արտայայտեր են իրենց զգացումները եւ ապրումները», ըսաւ Կարպիս Գապասաքալեան իր բացման խօսքին մէջ:
«Գուսան» երգչախումբի խմբավար Գրիգոր Ալլոզեան ներկայացուց երգչուհի, սոփրանօ Շողիկ Թորոսեանը, հայրենի երգահան Գէորգ Մանասեանը եւ «Վարդ մը գետինը» բանաստեղծութեան հեղինակ Աշոտ Բագրատունին:
«Շողիկին ձայնը աստուածատուր ձիրք է», ընդգծեց Ալլոզեան` յետադարձ հակիրճ ակնարկով նշելով արուեստագէտին ցարդ արձանագրած իրագործումները երգարուեստի մարզին մէջ:
Ան իր խօսքը եզրափակեց Վահան Թէքէեանի «Ինչ որ տուի ուրիշին…» բանաստեղծական տողերով»:
Հայրենի երգչուհի Սոփրանօ Սթեֆանի Քոչարեանի հիասքանչ ելոյթը (Լիբանան)
Համազգայինի գեղարուեստի դպրոցներուն կազմակերպութեամբ, Չորեքշաբթի, 20 Մարտ 2019-ին, երեկոյեան ժամը 8:30-ին, Հայ աւետարանական Ա. եկեղեցւոյ մէջ տեղի ունեցաւ երաժշտական երեկոյ մը` կատարողութեամբ հայրենի երգչուհի Սթեֆանի Քոչարեանի եւ դաշնակի ընկերակցութեամբ Սիրվարդ Պոյաճեան-Սապունճեանի:
Բացման խօսքով հանդէս եկաւ Թամար Սնապեան-Սուրճեան:
Ան ըսաւ, թէ Համազգայինի գեղարուեստի դպրոցներու տնօրէնութիւնը ուրախութիւնը ունի ներկայացնելու հայրենի արուեստագէտ, երգչուհի, մանկավարժ, մանկական երգերու հեղինակ, սոփրանօ Սթեֆանի Քոչարեանը:
Գեղարուեստի դպրոցներու տարեկան ելոյթներուն ծիրին մէջ ընդ մէջ կը կազմակերպուին տարբեր բնոյթի ձեռնարկներ, որոնցմէ մէկն ալ երաժշտական երեկոն է:
Ան յայտնեց, որ եզակի առիթ մըն է, որ պիտի ընծայուի բոլորին` հաղորդուելու բարձրորակ արուեստի հետ: Ան խօսքի աւարտին շնորհակալութիւն յայտնեց բոլոր անոնց, որոնք աջակցած են ձեռնարկի յաջողութեան եւ մանաւանդ Հայ աւետարանական Ա. եկեղեցւոյ խնամակալութեան:
Սպարտակ Ղարաբաղցեանի «Արեւի Բնակավայրը» գիրքի շնորհահանդէս (Լիբանան)
Համազգայինի Լիբանանի Շրջանային վարչութեան կազմակերպութեամբ եւ գործակցութեամբ «Վահէ Սէթեան» հրատարակչատան-գրատարածին, Ուրբաթ, 9 Դեկտեմբեր 2016-ին, երեկոյեան ժամը 8:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ հայրենի մտաւորական Սպարտակ Ղարաբաղցեանի «Արեւի բնակավայրը» գիրքին շնորհահանդէսը:
Բացման խօսքը արտասանեց Համազգայինի Լիբանանի Շրջանային վարչութեան անդամ Մարինա Համամճեան, որ լուսարձակի տակ առնելով Սպարտակ Ղարաբաղցեանի արժէքը` թէ՛ Հայաստանի, եւ թէ սփիւռքի մէջ, ըսաւ. «Կարելի է իսկապէս ըսել, որ ան սփիւռքի եւ Հայաստանի միջեւ հարազատ ու անաղարտ կամրջումի լաւագոյն օրինակներէն է` հեռու ձեւականութենէ, այլ լեցուն բնական մղումով, վեհ հայու զգացումներով եւ ազգային տագնապներով եռացող ներաշխարհով»:
Ան հաստատեց, որ թէ՛ իր պաշտօնին բերումով, եւ թէ իբրեւ ազգային կեանքին մէջ աշխուժ գործիչ, հայրենիքի եւ սփիւռքի հարցերով հաւասարապէս տագնապող անձնաւորութիւն է Ս. Ղարաբաղցեան:
Ապա Մարինա Համամճեան յայտնեց, որ «Մեր թաղը» մատենաշարի երկրորդ հրատարակութիւնը հանդիսացող «Արեւի բնակավայր» գիրքը կու գայ առաւել եւս հարստացնելու Սպարտակ Ղարաբաղցեանի գրական-հրապարակագրական-թատերական աւանդը` դիտել տալով, որ գիրքին մէջ հեղինակին յիշատակներուն եւ ապրումներուն ընդմէջէն ընթերցողը կը հաղորդուի դրուագներու, Հայաստանի եւ սփիւռքի զանազան շրջաններու, հոն ապրող անձնաւորութիւններու եւ կերպարներու, որոնց ճամբով յուշի կողքին պատգամ ու պատկեր կը փոխանցուի ընթերցողին:
Սպարտակ Ղարաբաղցեանի «Արեւի բնակավայր» գիրքը ներկայացուց Ֆելիքս Բախչինեան: Ան ըսաւ, որ Սպարտակ Ղարաբաղցեանի յիշողութիւնը կը վերադասաւորէ հին թաղի բնակիչներu` իրենց արեւային բնակավայրին մէջ` աշխատելով բաց չձգել հասուն մանրամասնութիւնները, իր սրտի ջերմութեան մէջ թաթխելով սիրելի դէմքերուն վրայ վարպետօրէն գծագրուած պատկերները:
Համազգայինի «Սիփան», «Անի», ինչպէս նաեւ «Նանոր» պարախումբերը հիասքանչ երեկոյ մը պարգեւեցին կիպրահայութեան
20 Մայիս 2017-ի երեկոյեան, Ստրովոլոսի Քաղաքապետարանի ծայրէ ի ծայր լեցուած հանդիսասրահին մէջ, 850 հոգիի ներկայութեամբ, տեղի ունեցաւ «Ախթամար» խորագրով՝ Համազգայինի Նիկոսիոյ «Օշական» մասնաճիւղի տարեկան բացառիկ ելոյթը, լիբանանահայ տաղանդաւոր պարուսոյց Գրիգոր Քէլէշեանի գեղարուեստական ղեկավարութեամբ:
Երեք պարախումբեր՝ Համազգայինի Նիկոսիոյ «Սիփան», Պաֆոսի «Անի», ինչպէս նաեւ՝ պետական ներկայացուցիչ Վարդգէս Մահտեսեանի նախաձեռնութեամբ հիմնուած՝ «Նանոր» մանկա-պատանեկան պարախումբերը, որոնց անդամներու ընդհանուր թիւը կը հասնէր 130-ի, ելոյթ ունեցան պարարուեստի ճոխ յայտագրով մը։
Հանդիսութեան ներկայ էին հրաւիրեալ բազմաթիւ քաղաքական գործիչներ, պետական պաշտօնատարներ, երեսփոխաններ, դեսպաններ եւ հիւպատոսներ, ինչպէս նաեւ համայնքային կառոյցներու եւ կազմակերպութիւններու ներկայացուցիչներ։
Մուտքի տոմսերը օրեր առաջ արդէն սպառած էին։
Երեք պարախումբերը յաջորդաբար ներկայացուցին 15 հայկական եւ 3 օտար պարերու փունջ մը։
Յայտագրի վերջաւորութեան ներկայացուեցաւ հայկական «Ախթամար» սիրավէպը, որուն մտայղացումը, պարագրութիւնը եւ բեմադրութիւնը մեծապէս գնահատուեցաւ ներկաներուն կողմէ:
Յայտագրի աւարտին բեմ բարձրացան 3 պարախումբերու 130 պարողները եւ «Գոհար» Սիմֆոնիք նուագախումբի «Դդմաճազ» ծանօթ երաժշտութեամբ կատարեցին ելոյթի խանդավառ փակումը, արժանանալով ներկաներուն երկարատեւ յոտընկայս ծափահարութեան։
Համազգայինի գեղարուեստի դպրոցի գարնանային ձեռնարկը (Լիբանան)
Կազմակերպութեամբ Համազգայինի «Լեւոն Շանթ» մշակութային կեդրոնի գեղարուեստի դպրոցի խնամակալութեան, Երեքշաբթի, 3 Մայիս 2011-ին, «Լա Մարինա»ի մէջ տեղի ունեցաւ գեղարուեստի դպրոցի գարնանային ձեռնարկը` նախագահութեամբ Թալին Խաչատուրեանի, ներկայութեամբ պաշտօնական հիւրերու եւ Համազգայինի բարեկամներու ու ծնողներու:
Խնամակալութեան անունով խօսք առաւ Հուրի Միքայէլեան, որ ըսաւ, թէ կարծես աւանդութեան վերածուած է այս տարեկան «պրանչ» հանդիպումը. գարնան տեղի ունեցող այս ձեռնարկը ունի իւրայատկութիւն, որովհետեւ գարունը եւ արուեստը իրենց բոլոր ծալքերով շաղկապուած են:
Միքայէլեան աւելցուց, որ գարնան առաւօտը մեղեդի մըն է, որ ջութակի լարերուն վրայ աղեղի օգնութեամբ կը վերացնէ մեզ` տանելով հոն, ուր կը տեսնենք մեր դպրոցներու վերելքը եւ յաջող աւարտական աշակերտներու խումբը:
Ապա օրուան յայտագիրը ներկայացուց Մարալ Հարպոյեան` մէջբերելով Լեւոն Շանթի խօսքերը: Ան ըսաւ, որ Համազգայինը մեր ժողովուրդի յանձնառու առաքեալն է, որ մշակութային արժէքներուն նկատմամբ ամուր հաւատքով մեր կեանքին մէջ կը շարունակէ եւ պիտի շարունակէ իր երթը:
Հարպոյեան ըսաւ, որ մայիսը մայրերու ամիս է: Մօր անսակարկ սիրոյ ծով նուիրաբերութեան, աննկարագրելի զոհողութիւններուն եւ անվերջ գուրգուրանքին առջեւ կարելի չէ ծունկի չգալ եւ չհամբուրել մանուկին ծնունդէն մինչեւ կեանքի աւարտը անոր ձեռքերը սեղմած, ուժ, կորով ու հաւատք ներշնչած մօր ձեռքերը:
«Բիւր յարգանք եւ երախտագիտութիւն հայութեան ճրագը բոցավառ պահած ու զայն յաջորդ սերունդներուն փոխանցած հայ մայրերուն», աւելցուց Հարպոյեան:
Ապա Համազգայինի գեղարուեստի դպրոցի ուսուցիչ, արուեստագէտ ջութակահար Յովիկ Գարախանեան նուագեց երաժշտական կտորներ:
«Նեսլէ» ընկերութիւնը իւրաքանչիւր ներկայի տրամադրեց խոհագիրներու յատուկ գրքոյկ մը, ապա խոհարարը ներկայացուց առողջարար եւ համեղ անուշեղէններու խոհագիր մը:
Այնուհետեւ յայտագիրի երկրորդ բաժինով անգլերէն, իտալերէն եւ հայերէն երգերով ելոյթ ունեցաւ Ցոլինէն:
Յայտագիրի աւարտին տեղի ունեցաւ վիճակահանութիւն, ինչպէս նաեւ նուիրատուութիւն:
Ներկաները բաժնուեցան` յաջողութիւն մաղթելով Համազգայինի մեծ ընտանիքին եւ յատկապէս գեղարուեստի դպրոցի իւրաքանչիւր միաւորի ու գեղարուեստի դպրոցի խնամակալութեան։
«ԳՈՒՍԱՆ» Աստղերը (Գանատա)
Համազգային Հայ Մշակութային եւ Կրթական միութեան Թորոնթոյի «Գլաձոր» մասնաճիւղի «Գուսան» երգչախումբը ելոյթ ունեցաւ Շաբաթ 7 Ապրիլ 2018-ի երեկոյեան, Մեծն Մոնթրէալի «Սանահին» մասնաճիւղի կազմակերպութեամբ՝ Centre Armenie-ի սրահէն ներս, Լաւալ:
Հիւրաբար այս ելոյթին համար քաղաքս հասած երգչախումբը ներկայացաւ թիւով շուրջ չորս տասնեակ քառաձայն անդամներով, խմբավարութեամբ՝ Հռիփսիմէ Թովմասեանի եւ դաշնակի ընկերակցութեամբ՝ Վանիկ Յովհաննիսեանի:
«Սանահին» մասնաճիւղի վարչութեան ատենապետուհին՝ Թամար Շահինեան, ընդգծեց զոյգ մասնաճիւղերուն սերտ համագործակցութիւնը ընդհանրապէս ու մանաւանդ՝ այս առթիւ, եւ որուն արգասիքն է ներկայ ելոյթը:
Դադարին՝ մասնաճիւղի «Քնար» երգչախումբէն Քարէն Եփփէ Սերայտարեան, խօսք առնելով անդրադարձաւ զոյգ արուեստագէտներուն՝ խմբավարին ու դաշնակահարին վաստակներուն իրենց արուեստի բնագաւառէն ներս:
Բծախնդրօրէն համադրուած՝ թիւով քսանէ աւելի դասական եւ ժողովրդական երգերու ընտրանիին մաս կազմեցին ծանօթ ու նոր ստեղծագործութիւններ, նաեւ հոգեթով մենակատարումներ Գոհար Գրիգորեանի, Սեւակ Յարութիւնեանի, Մինէ Ծատուրեանի, Նուէր Ղազարեանի եւ Լեւոն Գարակիւլէեանի կողմէ։
Երկու բաժիններով մատուցուած երգերու ջերմ ընդունելութիւնը ներկաներուն կողմէ ուռճացաւ՝ հասնելով բարձր աստիճանի ոգեւորութեան, աւարտին՝ սրահը արդէն յոտնկայս ծափողջոյններ կը բարձրացնէր:
Ելոյթը կ'արտացոլէր համազգայնականներու ազնիւ ու բծախնդիր աշխատանքը, տարածելով հայ երգի հոտը որպէս խունկի բուրմունք՝ հաղորդելով ներկաները հայ հոգիի հարազատութեամբ:
Նուաճում մըն է այս ելոյթը նաեւ՝ որպէս Համազգայինի կազմակերպութեամբ ի գին մեծ զոհողութիւններու իրականացած ձեռնարկ. երգչախումբ պահելը խիզախութեան կը կարօտի եւ նոյնպէս՝ հիւր-ելոյթ կազմակերպելը:
Պատասխանատու այս ելոյթով Համազգայինը անգամ մը եւս ներկայացաւ հանրութեան՝ իր առաքելութեան յանձնառու եւ նախանձախնդիր, այս առթիւ պահպանելով եւ հրամցնելով Հայ երգի նշխարը Հայ հոգիի սկիհով:
Ջերմ մթնոլորտը շարունակուեցաւ երկար, Լաւալի Հայ Կեդրոնէն ներս. «Սանահին» մասնաճիւղի հիւրընկալութեամբ։
Երգչախումբի անդամներն ու «Սանահին», «Գլաձոր» եւ Շրջանային վարչութենէն ներկայացուցիչներ համադամ ընթրիքի սեղանին շուրջ, երգերով, նուագով ու ասմունքներով անմոռանալի պահեր պարգեւեցին բոլորին։
Համազգային Հայ Կրթական եւ Մշակութային Միութեան Իններորդ Պատգամաւորական Ժողովի Յայտարարութիւնը
Համազգայինի 9-րդ Պատգամաւորական ժողովի աշխարհի տարբեր երկիրներէ ժամանած պատգամաւորները մտահոգ են ներկայիս Հայաստանի եւ Արցախի առջեւ ծառացած լրջագոյն սպառնալիքներով։
Օրուան իշխանութիւններու ապազգային քաղաքականութիւնը, հոգեւոր եւ մշակութային արժէքներէն նահանջը, ազգի պառակտումը, հատուածական մտածողութեան սերմանումը եւ ազգային ռազմավարական նպատակներէն հրաժարումը պատճառ դարձան այն աղէտին, որուն առջեւ ներկայիս յայտնուած են Հայաստանն ու Արցախը։
Կանգնած ենք Արցախի անկախութեան ու Հայաստանի Ինքնիշխանութեան կորուստի շեմին։
Իբրեւ կրթական եւ մշակութային համահայկական կազմակերպութիւն, մեր խորին մտահոգութիւնը կը յայտնենք Արցախի հոգեւոր եւ մշակութային հարիւրաւոր կոթողներու հայկական ինքնութեան շարունակական ոչնչացման մասին։
Պատգամաւորական ժողովը կը դատապարտէ Ազրպէյճանի իշխանութիւններու ցեղասպանական քաղաքականութիւնը հայոց հոգեւոր եւ մշակութային արժէքներու հանդէպ, ինչպէս նաեւ՝ Հայաստանի եւ Արցախի նկատմամբ դրսեւորուող նուաճողական քաղաքականութիւնը։
Սփիւռքի բազմաթիւ համայնքներու ներկայացուցիչներու համար, որոնք օտար երկիրներու մէջ սերունդէ-սերունդ մաքառած են իրենց ազգային ինքնութիւնը պահպանելու համար, Հայաստանի ներկայ իշխանութեան այս դիրքորոշումը անհանդուրժելի է։
Միայն ազգային ուժերու համախմբումով կարելի է շրջանցել այժմեան աղէտալի իրավիճակը։
Երեւան
27 Մայիս, 2022
Արագիլն ու Ծիրանը Ֆրեզնոյի մէջ
Կիրակի, 22 Սեպտեմբեր 2014-ին, ժամը 2-ին, Համազգայինի «Դանիէլ Վարուժան» մասնաճիւղի կազմակերպութեամբ երկու ժապաւէններ ցուցադրուեցան Ֆրեզնոյի «Ասպարէզ» կեդրոնին մէջ:
Վարչութիւնը Լոս Անճելըսէն հրաւիրած էր ժապաւէններու հեղինակ Շիրակ Խոջայեանը:
Վարչութեան ատենապետուի Սրբուհի Մսրլեան բարի գալուստ մաղթեց ներկաներուն եւ հրաւիրեց բոլորը ներկայ ըլլալու նոր տարեշրջանի համազգայինի յառաջիկայ ձեռնարկներուն:
Ապա բեմ հրաւիրեց Շիրակ Խոջայեանը, որպէսզի ներկայացնէ առաջին ժապաւէնը, որ կը կոչուի «Արագիլ»:
Փոքրերու պատմութեան ժամ (Գանատա)
Ուրբաթ, 17 Փետրուար 2017-ին, «Փոքրերու Պատմութեան Ժամ» յայտագիրը վարեց Համազգայնի «Անի» պարախումբի եւ «Քնար» երգչախումբի անդամներէն՝ Կորիւն Գոյունեանը։
Ան իր իւրայատուկ առոգանութեամբ ներկայացուց Անահիտ Սարգիսեանի «Սեւուլիկ Սարդիկը» եւ «Լուսինին Շապիկը» պատմութիւնները՝ խանդավառելով գրասէր փոքրիկները։
Ապա ան Սեւուլիկ Սարդիկին երգը երգելով ու սորվեցնելով, առաւել եւս գրաւեց անոնց ուշադրութիւնը:
Աւելի ուշ, մասնակից փոքրիկները գծեցին իրենց ունկնդրած պատմութիւններուն հերոսներէն մէկը, իսկ յայտագրի աւարտին անոնք համտեսեցին գրքաձեւ սիրուն կարկանդակներ, որոնք յատկապէս պատրաստուած էին Կորիւնի ճաշակաւոր ու աշխատասէր մօր՝ երէցկին Նինա Գոյունեանի կողմէ։
Յաջորդ առաւօտ, Շաբաթ 18 Փետրուարին, «Փոքրերու Պատմութեան Ժամ» յայտագրի յանձնախումբի անդամներէն Աւօ Գազանճեան, Սեւան Թասլաքեան, Նանոր Շիրինեան, Մեղրի Պաքարեան եւ Անահիտ Պալեան իրենց մասնակցութիւնը բերին Առաջնորդարանի Հայեցի Դաստիարակութեան Խորհուրդի կազմակերպած «Մանուկներու Փառատօն»ին:
Համազգայինի կրպակէն ներս, փառատօնին մասնակից փոքրիկներուն ձեռքերը զարդարուեցան իրենց անուան թռչնագիր սկզբնատառով կամ այլ գեղեցիկ նկարներով։
Անոնք նաեւ ուրախութեամբ գունաւորեցին հայկական մանրանկարչական գծագրութիւններ եւ հմայուած դիտեցին «ԱՆԻ» պարախումբի անդամներէն՝ Էմմա Գասբերի մենապարը:
Յաջորդ «Փոքրերու Պատմութեան Ժամ»ը տեղի պիտի ունենայ Ուրբաթ 17 Մարտ կէսօրէ ետք ժամը 6:00- 7:00, Համազգային-ի «Մուշեղ Իշխան» գրադարանին մէջ:
Անհամբեր կը սպասենք ձեր փոքրիկներուն, որպէսզի միասնաբար վայելենք իւրաքանչիւր հրամցուած պատմութիւն։
Անոնց մասնակցութեամբ մեր յայտագիրները յատուկ համ ու հոտ կ՛ունենան։
Յիշեցնենք, որ մենք այս կարճ ժամանակի ընթացքին նաեւ կը պատրաստենք զանազան աշխատանքներ, որպէսզի մեր պատմութիւնները կենդանացնենք, եւ ամէնէն կարեւորը հայերէնով ծանօթանանք տարբեր ու տարբեր հետաքրքրական նիւթերու։
«Փոքրերու Պատմութեան Ժամ»ի յանձնախումբ
Փոքրերու պատմութեան ժամ (Գանատա)
Պատմելու սովորութիւնը դարերու խորքէն հասած է մեզի. գիր ու գրականութենէն շատ առաջ, բերանացի պատումներու միջոցով բազմաթիւ գիտելիքներ սերունդէ-սերունդ փոխանցուած են, սերունդներ դաստիարակուած են այս ձեւով։
Պատմողները նկատուած են որպէս ուսուցիչ, խորհրդատու, զուարճացնող, դաստիարակ, բարոյական դասեր փոխանցող, ամոքող, յուսադրող։
Մեր իրականութեան մէջ, ցայտուն օրինակը Սասունցի Դաւիթ հերոսավէպն է, որ բանահիւսուած ու բերանացիօրէն փոխանցուածէ ժամանակի ընթացքին, ի վերջոյ գրի առնուելով Գարեգին Եպս. Սրուանձտեանցի կողմէ, ամփոփուելով չորս առանձին ճիւղերու մէջ՝ Սանասար Պաղտասար, Մեծ Մհեր, Սասունցի Դաւիթ ու Փոքր Մհեր։
Համազգայինի Գլաձոր մասնաճիւղի Գրական յանձնախումբը, 2017-ին յառաջացուց «Փոքրերու պատմութեան ժամ» ծրագիրը. 18 Դեկտեմբերին, չորրորդ հաւաքն էր, որ տեղի ունեցաւ, առաջինը՝ Համազգայինի նորոգուած ու բարեզարդուած «Յարութիւն Մանուկեան» գրադարանէն ներս։
Պատմողը այս անգամ Տոքթ Անի Հասըրճեանն էր, նիւթը՝ Կաղանդը։
Յայտագիրին մէջ ընդգրկուած էր նաեւ ձեռային աշխատանք, Գրական յանձնախումբէն՝ Արտա Տէր Յակոբեանի ու Արմինէ Թորիկեանի առաջնորդութեամբ։
Տոքթ. Անի Հասըրճեան, յատուկ, գրաւիչ ոճով պատմեց Ս. Ծննդեան ու Կաղանդի մասին. փոքրիկները հետաքրքութեամբ լսեցին պատմութիւնը եւ մեծ խանդավառութեամբ ամբողջացուցին ձեռային աշխատանքը։
Կասկածէ վեր է, որ թէ՛ պատմողին եւ թէ ունկնդրողին համար, պատմութեան ժամերը օգտաշատ են. ընդհանուր գիծերու մէջ, օրինակ՝ երեւակայութիւն կը զարգացնեն, բարոյական դասեր կը փոխանցեն, ընթերցանութեան առնչութեամբ հետաքրքրութիւն կ՚արթնցնեն, ունկնդրելու, համբերութեան կը վարժեցնեն։
Ասոնցմէ անդին սակայն, Համազգայինի «Փոքրերու պատմութեան ժամ» ծրագիրը կը հետապնդէ երկու գլխաւոր նպատակ.- առաջին՝փոքրերուն առիթ մը եւս ընծայել հայերէն լսելու, հայերէնով արտայայտուելու. երկրորդ՝ ընկերային հաճելի մթնոլորտի մէջ զանազան դպրոցներէ (հայ թէ օտար) փոքրիկները մտերմիկ միջավայրի մէջ համախմբել, իրարու ծանօթացնել, ընկերային կապեր ստեղծելու առիթ տալ։
Գրասէրներու Խմբակի հաւաքներուն առընթեր՝ «Փոքրերու պատմութեան ժամ»ը եւս, ամսական հերթականութեամբ ծրագիր մը դառնալու միտումով է որ ճամբայ ելած է. համեստ քայլ մը եւս՝ Համազգայինի կրթամշակութային ծիրէն ներս։
Կ՚ապաւինինք ծնողներու քաջալերանքին։
Թամար Տօնապետեան
Փոքրերու պատմութեան ժամ (Գանատա)
«Գիրքը՝ մեր ընկերը, պատմութիւնը, մեր երեւակայութիւնը» նշանաբանով, Համազգայինի «Մուշեղ Իշխան» գրադարանին մէջ, ամէն ամսուան երրորդ Ուրբաթ օրը ժամը 6:00-էն 7:00-ը, տեղի կ'ունենայ Համազգայինի «Փոքրերու Պատմութեան Ժամ», յայտագիրը:
20 Յունուար 2017-ին «Փոքրերու Պատմութեան Ժամ» յայտագրին իր մասնակցութիւնը բերաւ Համազգայինի «Պետրոս Ադամեան» թատերախումբի տաղանդաւոր դերակատարներէն՝ Սեւան Թասլաքեան, որ շատ հմուտ ձեւով պատմեց «Թագաւորին նոր զգեստը» պատմութիւնը, մեծ հետաքրքրութիւն ստեղծելով աւելի քան 15 երեխաներուն մօտ:
Պատմութեան աւարտին, իբրեւ ձեռային աշխատանք, իւրաքանչիւր փոքրիկ մեծ խանդավառութեամբ պատրաստեց թագաւորին թագին նման թագ մը, գունաւորելով ու զարդարելով զայն պսպղուն քարերով:
Համազգայինի «Փոքրերու Պատմութեան Ժամ» յայտագրին ներկայ ըլլալով, փոքրիկները կը լսեն մաքուր հայերէն, կը սորվին նոր բառեր եւ հաճելի ժամանակ կ'անցընեն, սովորական օրերէն բոլորովին տարբեր:
Համազգային «Սանահին» մասնաճիւղի վարչութիւն
Հ ԱՍԳ Ճեմարանի աւարտական դասարանի աշակերտներուն այցը Հայաստան (Աւստրալիա)
18 Սեպտեմբերէն 2 Հոկտեմբեր 2011, երկշաբաթեայ այցելութեամբ Հայաստան կը գտնուէին Համազգայինի Աւստրալիոյ Արշակ եւ Սօֆի Գօլստըն Ճեմարանի աւարտական դասարաններու 32 աշակերտներ` 3 ուսուցիչներու ընկերակցութեամբ:
Համազգայինի Հայաստանի գրասենեակին նախաձեռնութեամբ Սեպտեմբեր 23-ին ճեմարանականները այցելեցին ՀՀ Ազգային ժողով, ուր նիստերու դահլիճին մէջ զիրենք ողջունեց ՀՀ ԱԺ պատգամաւոր, Համազգային հիմնադրամի նախագահ Լիլիթ Գալստեանը:
Խումբը շրջեցաւ Ազգային ժողովին մէջ եւ ծանօթացաւ անոր գործունէութեան ու կառուցուածքին:
30 Սեպտեմբերին Ճեմարանի աշակերտները հիւրընկալուեցան մայրաքաղաքի Նիկոլ Աղբալեանի անուան թիւ 19 դպրոցը, ուր անոնք արժանացան ջերմ ընդունելութեան, առիթ ունեցան շփուելու իրենց տարեկից դպրոցականներու հետ, փոխանակելու տեղի եւ Ճեմարանի կրթական համակարգի առանձնայատկութիւնները, նմանութիւններն ու տարբերութիւնները:
Նոյն օրը նախատեսուած էր նաեւ այցելութիւն ՀՀ Սփիւռքի նախարարութիւն, ուր նախարարի խորհրդական Ստեփան Պօղոսեան ճեմարանականներուն ծանօթացուց նախարարութեան գործունէութեան, որդեգրած երիտասարդական ծրագիրներուն, ինչպէս նաեւ ան պատասխանեց աշակերտներուն հարցումներուն:
Համազգայինի ուսանողական մշակութային հաւաքին (Ֆորում) նպատակն է սփիւռքահայ ուսանողները մօտեցնել իրենց արմատներուն
Ազդակ օրաթերթ.- 
Սփիւռքի տարբեր գաղութներէ ուսանողներու համար հայկական առողջ ու դաստիարակիչ մթնոլորտ ստեղծող, իրենց հայկական ինքնութեամբ եւ արժէքներով հպարտ ըլլալու մղող, հայրենիքին եւ սփիւռքահայ ուսանողին միջեւ սերտ ու անմիջական կապ հաստատելու միտող Համազգայինի ուսանողական մշակութային հաւաքը այս տարի պիտի սկսի շաբաթ, 11 յուլիսին, Հայաստանի մէջ եւ պիտի աւարտի 26 յուլիսի առաւօտուն:
Այս առիթով «Ազդակ» հարցազրոյց մը ունեցաւ Համազգայինի Կեդրոնական վարչութեան գրասենեակի տնօրէն Արին Գալուստեանի եւ հաւաքի ընդհանուր պատասխանատու Արա Բարսեղեանին հետ:
Երիտասարդ առաջնորդներու ամառնային դպրոց Հայրենիքի մէջ
2011-ը ՀՀ Սփիւռքի Նախարարութեան կողմէ յայտարարուած էր երիտասարդութեան տարի:
Այս ուղղութեամբ Սփիւռքի Նախարարութիւնը մշակած էր բազմաթիւ ծրագիրներ եւ ձեռնարկած զանազան միջոցառումներու, որոնցմէ էր նաեւ՝ «Երիտասարդ առաջնորդներու ամառնային դպրոց» ծրագիրը, որ առաջին անգամ ըլլալով տեղի կ՚ունենար հայրենիքի մէջ։
Սոյն դասընթացքի տեւողութիւնն էր 14 օր (Օգոստոս 1-14):
Դասընթացքին իրենց մասնակցութիւնը բերած էին 21-30 տարեկան սփիւռքահայ 28 երիտասարդներ, ժամանած՝ հայաբնակ զանազան գաղութներէ, ինչպէս՝ Սուրիա, Ռուսաստան, Պելառուս, Վրաստան, Էսդոնիա, Ուքրանիա, Սպանիա, Արաբական Միացեալ Էմիրութիւններ, Հոլանտա եւ Գերմանիա:
Սուրիա մասնակցութիւն բերած էր հալէպահայ զանազան միութիւններու չորս ներկայացուցիչներով, որոնց մաս կը կազմէի նաեւ ես՝ իբրեւ Համազգային Հայ Կրթական եւ Մշակութային Միութեան ներկայացուցիչ:
14 օրուան տեւողութեամբ երկարող սոյն դասընթացքը կ՚ընդգրկէր բազմաբնոյթ դասախօսութիւններ, հանդիպումներ եւ զրոյցներ, առաւօտեան ժամը 9-էն մինչեւ երեկոյեան ժամը 9:00։
Դասընթացքի գլխաւոր նպատակն էր պատրաստել ապագայի գիտակից եւ յանձնառու երիտասարդը, որ տագնապէր իր հայրենիքի յառաջդիմութեան ձգտող հարցերով եւ գործօն մասնակցութիւն բերէր անոր եւ իր գաղութի հայանպաստ աշխատանքներուն։
Ծրագրի գլխաւոր նպատակներէն էին նաեւ՝ երիտասարդութիւնը ծանօթացնել նախարարութեան համակարգին, անոր ներքին եւ արտաքին քաղաքականութեան առանձնայատկութիւններուն, զօրացնել Հայաստան-Սփիւռք, Սփիւռք-Հայաստան եւ Սփիւռք-Սփիւռք փոխ յարաբերութիւնները, մշակելհետագայ համագործակցութեան միջոցները եւ ծանօթանալ հայկական տարբեր գաղութներու հիմնախնդիրներուն ու աշխատելաոճին:
Սոյն նպատակներու իրագործման համար մշակուած էր լուրջ ու ուսումնասիրուած ծրագիր մը։
- Հանդիպումներ պետական ու հասարակական գործիչներու հետ, ծանօթացում Հայաստանի պետական կառավարման համակարգին ինչպէս՝ ՀՀ վարչապետ՝ Տիգրան Սարգիսեանի, ՀՀ Սփիւռքի նախարարուհի՝ Հրանուշ Յակոբեանի, ՀՀ արտաքին գործոց փոխնախարար՝ Շաւարշ Քոչարեանի, ՀՀ Նախագահի աշխատակազմի ղեկավարի տեղակալ՝ Վիգէն Սարգիսեանի, ՀՀ Ազգային ժողովի, Երիտասարդական խորհրդարանի եւ այլոց:
-Դասախօսութիւններ- Հայրենիք-Սփիւռք գործակցութեան զարգացման հայեցակարգերը, Հայոց Ցեղասպանութեան միջազգային ճանաչման հրամայականը, Տեղեկատուական պատերազմներ եւ հակահայկական քարոզչութիւներ, Հանրային կապեր, Հայապահպանման արդի մարտահրաւէրները համացանցի մէջ, եւայլն։
-Խմբային մտածողութեան զարգացման նպաստող աշխատանքներ, ծրագիրներու մշակում եւ կառավարում։
-Շրջայցեր տեսարժան եւ պատմամշակութային վայրերու, ինչպէս՝ Սմբատաբերդ, Նորավանք, Եռաբլուր, Ծիծեռնակաբերդ եւ Ս. Էջմիածին։
-Մշակութային եւ քաղաքական միջոցառումներու մասնակցութիւն եւ հանդիպումներ լրատուական զանազան միջոցներու ներկայացուցիչներուն հետ:
Շնորհակալութիւն բոլոր կազմակերպիչներուն եւ նորանոր նուաճումներ հայրենիքի պատասխանատու բոլոր գործիչներուն։ Այս առթիւ երախտագիտական զգացումներս կը փոխանցեմ Համազգայինի Սուրիոյ Շրջանային Վարչութեան, որուն բարեդէպ կարգադրութեամբ առիթը ունեցայ մասնակցութիւն բերելու յիշեալ միջոցառման:
Նանոր Մինասեան
Կամաւորական շարժումին մասին գիրքի շնորհահանդէս (Կիպրոս)
Համազգայինի Կիպրոսի «Օշական» մասնաճիւղի եւ «Մուֆլոն» գրախանութի կազմակերպութեամբ, Երկուշաբթի 3 Յունիս 2019-ին Նիկոսիոյ ՀՄԸՄ-ՀԵՄ-ի սրահին մէջ տեղի ունեցաւ Սուզըն Փէթիի «The Armenain Volunteers – Sacrifice and Betrayal During World War I»։
Վարչութեան ատենապետ Արթօ Դաւիթեանի իր կարճ բացման խօսքով ներկայացուց Սուզըն Փէթին, յայտնելով, որ ան իր մարդաբանութեան տոքթորան ստացած էր Միշիկընի համալսարանէն եւ ներկայիս ան պատուակալ Փորձագէտ էր Լոնտոնի «Եունիվըրսիթի Քոլէճ»ին մէջ։
Ապա խօսքը տրուեցաւ հեղինակ Սուզըն Փէթիին, որ պատմական նկարներու ճոխ հաւաքածոյի մը օժանդակութեամբ ներկայացուց գիրքին նիւթը։
Ան նախ պատմեց գիրքի մտայղացման ու ծնունդին, ինչպէս նաեւ փորձագիտական եւ թարգմանական աշխատանքներուն մասին, ապա ներկայացուց կամաւորներուն հայրենասիրական մղումներն ու երազները եւ թէ ի՛նչպէս ֆրանսացիներն ու բրիտանացիները դաւաճաանեցին, անոնց պապենական հողերը զիջելով նորաստեղծ թրքական հանրապետութեան։
Հեղինակը բացատրեց, որ գիրքին մէջ մեծ պետութիւններու յարաբերութիւնները ներկայացուած են դիտանկիւնէն փոքր ժողովուրդի մը, որ բռնուած էր իրեն չպատկանող պատարազմի մը մէջ եւ որ սակայն ոչնչացուցած էր անոր հարազատ հայրենի աշխարհը։
Երեկոն փակուեցաւ գինիի հիւրասիրութեամբ եւ գիրքերու վաճառքով ու մակագրութեամբ հեղինակին կողմէ։
Երեւանի մէջ տեղի ունեցաւ Մուշեղ Իշխանի նուիրուած գիտաժողով
Երեւանի պետական համալսարանին մէջ 8 Հոկտեմբեր 2019-ին Համազգային Հայ կրթական եւ մշակութային միութեան եւ Երեւանի պետական համալսարանի (ԵՊՀ) միացեալ նախաձեռնութեամբ տեղի ունեցաւ Մուշեղ Իշխանին նուիրուած միջազգային գիտաժողովը:
Գիտաժողովի բացումին մասնակցեցան ԵՊՀ տնօրէն Գեղամ Գէորգեան, Համազգային Հայ կրթական եւ մշակութային միութեան Կեդրոնական վարչութեան ատենապետ Մկրտիչ Մկրտիչեան, Հայաստանի Հանրապետութեան կրթութեան, գիտութեան, մշակոյթի եւ մարմնակրթութեան նախարարի տեղակալ Ն. Խաչատուրեան, Համազգային Հայ կրթական եւ մշակութային միութեան երեւանեան գրասենեակի տնօրէն Ռուզան Առաքելեան, շարք մը յայտնի գիտնականներ, գրականագէտներ, Լիբանանէն հիւրեր, որոնց շարքին` Մուշեղ Իշխանի աշակերտները, ուսանողներ եւ այլք:
Սուրիացի եւ իրաքցի արուեստագէտներու հաւաքական ցուցահանդէսի բացում (Լիբանան)
Հովանաւորութեամբ տէր եւ տիկին Սուրէն եւ Սոնիա Սարգիսեաններուն, կազմակերպութեամբ Համազգայինի «Լիւսի Թիւթիւնճեան» ցուցասրահին, Հինգշաբթի, 12 Մայիս 2016-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ իրաքեան եւ սուրիական գեղանկարչական եւ կերպարուեստի հաւաքական ցուցահանդէսին բացումը, որուն կը մասնակցին սուրիացի գեղանկարիչ Համմուտ Շանթութ, սուրիացի քանդակագործ Ուրուպա Տիպ, ինչպէս նաեւ իրաքցի գեղանկարիչներ Սալամ Օմար եւ Մահմուտ Շուպպար:
Բացման խօսքը արտասանեց Համազգայինի «Լիւսի Թիւթիւնճեան» ցուցասրահի անձնակազմի անդամ Սիւզի Տէրտէրեան:
Ան նախ ներկայացուց ցուցահանդէսին մասնակցող արուեստագէտները` վեր առնելով իւրաքանչիւրին յատկանշական գիծերը:
Տէրտէրեան նշեց, որ վերոյիշեալ արուեստագէտներուն ժամանակակից ստեղծագործութիւնները ապաստան գտած են Լիբանանի մէջ եւ մաղթեց, որ անոնք բռնութենէ զուրկ մթնոլորտ մը ստեղծեն ցուցասրահին մէջ:
Տէրտէրեան շնորհակալութիւն յայտնեց ցուցահանդէսը հովանաւորող տէր եւ տիկին Սուրէն եւ Սոնիա Սարգիսեաններուն, ապա խօսքը փոխանցեց արուեստագէտներուն:
Առաջին խօսք առնողը եղաւ իրաքցի գեղանկարիչ Մահմուտ Շուպպար, որ յայտնեց թէ իր գեղանկարչութիւնը սիրոյ եւ խաղաղութեան պատգամ կը փոխանցէ եւ ընդգծեց այդ արժէքներուն կարեւորութիւնը:
Շուպպարի գործերուն մէջ կը գերակշռեն մոխրագոյնը եւ այլ մութ գոյներու նրբերանգները, որոնք միեւնոյն տեսարանը կը ներկեն տարբեր ժամանակաշրջաններու. «Ֆոլինկ Այտըլ», «Աֆթըր տը տրիմ», «Քոլտ Սիթի»…
Համազգայինի «Արեւ» պարախումբն ու տաղանդաւոր փոքրիկները հմայեցին ներկաները (ԱՄՆ)
Սան Ֆերնանտօ Հովիտի հիւսիսային շրջանի Համազգայինի «Լեւոն Շանթ» մասնաճիւղը այդ ընտանիքին ամէնէն երիտասարդ անդամն է:
Անիկա շուրջ տասը տարի առաջ ծնունդ առած է եւ շնորհիւ իր վարչութեան անդամուհիներուն անսակարկ ճիգերուն ու մանաւանդ հրապարակային զանազան ձեռնարկներուն՝ արդէն իսկ դարձած է աչքառու եւ քաջածանօթ, ամբողջ շրջանէն ներս:
Այսպէս, մշակութային ծրագիրներու գործադրութեան եւ այլ աշխատանքներու կողքին, վարչութիւնը նաեւ յղացած էր գեղեցիկ գաղափարը կեանքի կոչելու փոքրիկներու պարախումբ մը եւ զայն վստահելու ծանօթ արուեստագիտուհի Շուշան Աւագեանին:
Միւս կողմէ, սակայն, իր շուրջ համախմբելով տաղանդաւոր փոքրիկ երաժիշտներ (ջութակահարներ-դաշնակահարներ եւ այլն), մասնաճիւղը մօտէն զբաղած է անոնցմով՝ գնահատելով ու քաջալերելով անոնց տաղանդն ու աշխատանքը:
Այսպիսով, մասնաճիւղը դարձած է «փնտռուած անուն» ոչ միայն իր շրջանի, այլեւ Համազգայինի մեծ ընտանիքէն ներս:
Նորակազմ փոքրերու պարախումբին անդրանիկ ելոյթին հրաւիրուելով՝ ներկայ գտնուեցանք Համազգայինի «Լեւոն Շանթ» մասնաճիւղի «Արեւ» պարախումբի ձեռնարկին, Շաբաթ, 3 Դեկտեմբեր 2016-ի երեկոյեան ժամը 7-ին, շրջանի «Արշաւիր Շիրակեան» կեդրոնի «Թիթիզեան» սրահին մէջ:
Մեծ եղաւ մեր զարմանքն ու հիացումը՝ ի տես հրամցուած կոկիկ յայտագիրին եւ «Արեւ» պարախումբի անդամներուն, մանաւանդ՝ կազմակերպիչ յանձնախումբին պատասխանատու նախաձեռնութեան:
Կի Մանուկեան՝ գերազանց տաղանդ մը (ԱՄՆ)
Համազգայինի Արեւմտեան Ամերիկայի Շրջանային վարչութեան եւ LA Concert Group-ի հրաւէրով, միջազգային ճանաչումի արժանացած լիբանանահայ արուեստագէտ Կի Մանուկեան իր առաջին եւ միակ համերգով ելոյթ ունեցաւ Շաբաթ, 29 Նոյեմբեր 2014-ի երկոյեան, San Gabriel Mission Playhouse-ի շքեղ հանդիսասրահը, ներկայութեամբ աւելի քան 1200 հանդիսատեսի:
Բացման խօսքով հանդէս եկաւ Շրջանային վարչութեան ատենադպրուհի Անիթա Հաւաթեան, որ ներկայացուց Կի Մանուկեան արուեստագէտը եւ անոր արուեստին նկատմամբ Համազգայինի գնահատանքն ու արժեւորումը, մանաւանդ երբ շեշտը կը դրուի հայկականին կողքին ա՛յլ մշակոյթներու ծանօթացման եւ ներթափանցման, յատկապէս՝ Հայկական Սփիւռքի պարագային, իր բազմաշերտ ու աշխարհացրիւ դրուածքով, ու իբրեւ այդպիսին ենթակայ՝ իր գտնուած վայրի մշակութային փոխազդեցութիւններուն, առանց զիջելու իր ազգային մշակութային ժառանգութենէն:
Այս իմաստով կարելի է արժեւորել Կի Մանուկեան երիտասարդ տաղանդը, իր երաժշտական յօրինումներու եւ վերամշակումներու ինքնատիպ կատարումներով, որոնք ոչ միայն գերեցին հանդիսատեսը, այլ կամրջեցին բեմին հետ, շնորհիւ Կիի հաղորդականութեան եւ անմիջականութեան:
Իր ստեղծագործած երաժշտական յօրինումները նոյնքա՛ն մեծ արժէք կը ներկայացնէին, որքան իր վերծանումները՝ յարակցուած կարճ եւ դիպուկ պատումներու, ներկաները միտքով կը փոխադրէին դէպի անցեալ, իրենց մանկապատանեկան յուշերուն, իրենց հոգեմտաւոր աշխարհին մէջ վերակենդանացնելով անկորնչելի յիշատակներու այն հոսքը, որ միայն հոգի եւ շունչ կը ստանայ յաճախ երգի մը մէկ ծուէնի յիշատակումով:
Տաղանդաւոր վիպասան Քրիս Պոհճալեանի նոր հատորին նուիրուած շնորհահանդէս (ԱՄՆ)
ՖՐԵԶՆՕ.- Ուրբաթ, 8 Յունուար 2016-ի երեկոյեան տեղի ունեցաւ վիպասան Քրիս Պոհճալեանի նոր հատորին նուիրուած շնորհահանդէսը, Ֆրեզնոյի նահանգային համալսարանի «Փիթըրզ» թատերասրահին մէջ։
Ձեռնարկը կազմակերպուած էր Համազգայինի «Դանիէլ Վարուժան» մասնաճիւղին եւ համալսարանի Հայագիտական ամպիոնին համագործակցութեամբ։
Հակառակ տիրող ցուրտին եւ քանի մը այլ միջոցառումներու, մօտաւորապէս 100 համալսարանականներ, երիտասարդ եւ տարեց, հայ եւ ոչ-հայ, ներկայ էին լսելու Պոհճալեանի, իր նոր հրատարակուած գիրքին եւ Արեւմտահայաստան կատարած իր ճամբորդութեան մասին։
Փրոֆ. Պարլօ Տէր Մկրտիչեան՝ վարիչ-տնօրէնը համալսարանի Հայագիտական ամպիոնին, իր բացման խօսքին մէջ շնորհակալութիւն յայտնեց Համազգայինին եւ ներկաներուն, ապա ներկայացուց հեղինակը։
Թալին Տէր Մինասեանի գիրքերուն ներկայացումը (Փարիզ)
4 Փետրուար 2019-ին, Համազգայինի Փարիզի մասնաճիւղը Թալին Տէր Մինասեանը հրաւիրած էր ներկայացնելու «Les Galaxies Markarian» եւ« Norilsk: l'architecture au Goulag» գիրքերը, լոյս տեսած 2018-ին։
Երեկոյթին բացումը կատարեց եւ հեղինակը ներկայացուց Արփի Շիրվանեան, բացատրելով՝ թէ պատմաբան, CNRS-ի հետազօտող, ԻՆԱԼՔՕ-ի դասախօս, Անդրկովկասի եւ Խորհրդային Միութեան պատմութեան մասնագէտ Թալին Տէր Մինասեանի զոյգ հատորները քանի մը տարիներու արխիւային պրպտումի եւ մանրակրկիտ ուսումնասիրութեան արգասիքն են։
Տիկ. Շիրվանեան հատորներուն ամփոփ պատկերին անդրադառնալէ ետք, խօսք տուաւ հեղինակին։
Ան նախ ներկայացուց «Նորիլսկ» գրքոյկը, Նորիլսկ աշխարհի հիւսիսային շրջանի ամէնէն ցուրտ քաղաքն է, որ նաեւ կը հանդիսանայ Ռուսաստանի ամէնէն ապականած նիքել արտադրող հանքավայրը։
Գիրքը կը պատմէ սովետական ճնշումներուն ենթարկուած ու աքսորուած երկու ճարտարապետներու՝ Գէորգ Քոչարի եւ Միքայէլ Մազմանեանի կտրած զարմանալի ուղիին մասին։
Անոնց առաքելութիւնն է՝ քաղաքի վերածել Նորիլ-լակը (Noril'lag), ուր տարագրուած են 1930-ական թուականներուն վերջերը, որպէսզի աշխարհէն կտրուած այս ցամաքավայրը բնակավայր դառնայ...։
«Նորիլսկ»-ը՝ գրեթէ Երեւանի ճարտարապետութեան նախատիպարով է:
Երկրորդ գիրքը՝ «Les Galaxies Markarian», աշխարհաքաղաքական վէպ մըն է՝ իրականութեան եւ երեւակայութեան միաձուլում մը, ուր փաստերու հիման վրայ անցեալի, բայց նաեւ ժամանակակից հարցերը կը քննարկուին։
Արագած լերան հիւսիս-արեւելեան լանջերուն, Ամբերդի միջնադարեան ամրոցը միջադէպի մը թատերաբեմը կը հանդիսանայ։
Հեղինակը նշեց, թէ զինք առաջնորդող թեման զրադաշտականութիւնը եղած է,– որ նախքան իսլամութեան հաստատումը Պարսկաստանի եւ Մերձաւոր Արեւելքի մէջ տիրապետող կրօնական ուղղութիւնն էր,– որուն հիման վրայ ալ հիւսած է վէպը։
Այս տիպարներուն կատարած ճամբորդութիւններուն կը ներկայացուին շրջանի ժողովուրդներու խճանկարը եւ քաղաքական բարդ ու կնճռոտ հարցերը...։
Համազգային գրախանութին կազմակերպութեամբ` մանուկներու խուռներամ բազմութեամբ Թալին երգեց ու խանդավառեց (Լիբանան)
Շաբաթ, 18 եւ Կիրակի, 19 Յունուար 2020-ին Համազգայինի գրախանութին կազմակերպած Թալինի ելոյթները ստեղծեցին մեծ խանդավառութիւն:
«Էմիլ Լահուտ» սրահը երկու օրերու ընթացքին լեցուեցաւ մանուկներու եւ ծնողներու խուռներամ բազմութեամբ մը:
Թալին իր հին ու նոր երգացանկերով մեծապէս խանդավառեց ներկաները` ստեղծելով համակող պահեր:
Այս ելոյթներուն մասնակից դարձան նաեւ Համազգային «Գայեանէ» պարի դպրոցի փոքրիկները եւ պատանիները, ինչպէս նաեւ` Թալինի ընկերակցող տիպարները` նապիկը` Սարին Առաքել, ծաղրածուն` Ժագլին Պաղտիկեան եւ փիսոն` Սէրլի Կարապետեան:
Համազգային-Թարգմանչաց Վարժարանը կը միանայ Համազգայինի կրթական հաստատութիւններու ծրագրին
Համազգային Հայ Կրթական եւ Մշակութային Միութեան Կեդրոնական Վարչութիւնը եւ Թարգմանչաց Վարժարանի Ընկերակցութիւնը ուրախութեամբ կը ծանուցեն, որ Փարիզի արուարձան Իսի-լէ-Մուլինոյի Թարգմանչաց Վարժարանը, վերանուանուելով Համազգային-Թարգմանչաց Վարժարան՝ կը միանայ Համազգայինի կրթական հաստատութիւններու ծրագրին։
Իսի-լէ-Մուլինօ հաստատուող առաջին հայերը եղած են 1915-ի ցեղասպանութենէն վերապրողներ։
Աւելի ուշ, 1970-2000ական թուականներուն, անոնց միացած են Լիբանանէն, Պարսկաստանէն եւ Հայաստանէն ներգաղթողներ, համայնքին թիւը հասցնելով 5,000-ի։
Խմբուելով 1975-ին հաստատուած Հայց. Առաք. Եկեղեցւոյ շուրջ, այս համայնքն է, որ 1996-ին հիմը կը դնէր Թարգմանչաց Վարժարանին, արդիւնք Պարոն Զատիկ Ասլանեանի անխոնջ ճիգերուն եւ տեղւոյն քաղաքապետարանի աջակցութեան։
Թարգմանչաց Վարժարանը ֆրանսական պետութեան հետ իր համաձայնագիրը կը կնքէ 2005-ին։
3,000 մեթր քառակուսի տարածութեան վրայ կառուցուած Թարգմանչաց Վարժարանի եռայարկ շէնքը ունի 15 դասարաններ, հանդիսասրահ եւ ներքին ու արտաքին բակեր։
Վարժարանը կը լրացնէ պետութեան կողմէ սահմանուած ապահովական բոլոր կանոնները եւ կրնայ ընդունիլ 400 աշակերտներ։
Ներկայիս, վարժարանը ունի շուրջ 80 աշակերտներ, որոնք կը յաճախեն մանկապարտէզի եւ նախակրթարանի կարգերը։
Կը ծրագրուի մօտիկ ապագային մեկնարկել վարժարանի միջնակարգ եւ երկրորդական բաժիները։
Համազգային-Թարգմանչաց Վարժարանի ուսումնական յայտագիրը կը կազմեն պետութեան կողմէ ճշդուած ֆրանսերէնի եւ անգլերէնի ծրագիրները, որոնք կ՚ամբողջանան հայերէնի եւ հայոց պատմութեան դասաւանդութեամբ։
Նախակրթարանէն շրջանաւարտներու յաջողութեան տոկոսը 100 առ հարիւր է, իսկ անոնց նիշերու միջինը՝ 80 առ հարիւր։
Այսպիսով, Համազգային-Թարգմանչաց Վարժարանը առիթ կ՚ընծայէ Իսի-լէ-Մուլինոյի եւ շրջակայ թաղամասերու հայ համայնքի մանուկներուն, որ անոնց կրթութիւնը հարստանայ ֆրանսական եւ հայկական երկճիւղ մշակոյթներով, որոնք կը կազմաւորեն ապագայ քաղաքացին։
Համազգայինի գոյութիւն ունեցող կրթական հաստատութիւններու ծրագրին կը միանայ Համազգային-Թարգմանչաց Վարժարանը, որ զօրացած հայ համայնքի սրտին մէջ իր քսան տարիներու գոյութեամբ, պիտի վայելէ Համազգայինի տասնամեակներու կրթական եւ մշակութային գործունէութեան արգասիքը, ըլլայ այդ ուսուցիչներ պատրաստելու, երկարաշունչ կրթական ծրագիրներ մշակելու եւ Պէյրութի, Մարսիլիոյ ու Սիտնիի Ճեմարաններու փորձառութեան ճամբով, ըլլայ՝ Համազգայինի համասփիւռքեան եւ հայրենական կազմակերպական ցանցով կամ մշակութային միջազգային յայտագիրներ հովանաւորելով։
Համազգայինի Կեդրոնական Վարչութեան եւ Թարգմանչաց Վարժարանի միջեւ Շաբաթ, 5 Դեկտեմբեր 2015-ին կնքուած գործակցութեան պայմանագիրը զայն ստորագրող կողմերուն կու տայ Համազգային-Թարգմանչաց Վարժարանի բարգաւաճման եւ յարատեւութեան ապահովութեան երաշխիքը։
Համազգայինի Կեդրոնական Վարչութիւն
11 Դեկտեմբեր 2015
Պէյրութ
Իւրայատուկ մենաներկայացում` կատարողութեամբ հայրենի վաստակաւոր դերասանուհի Տաթեւիկ Ղազարեանի (Լիբանան)
Հայ մշակոյթի ջահակիր եւ սերունդներու ներշնչարան Համազգայինը արդէն թեւակոխած է 90 տարին:
Անոր վաստակը արգասիքն է տարիներու նուիրական առաքելութեան, որուն հաւատացած են միութեան հիմնադիրները, իրերայաջորդ Կեդրոնական եւ Շրջանային վարչութիւններն ու հաւատաւոր համազգայնականները:
Այս առումով 90-ամեակի ձեռնարկները անգամ մը եւս կը շեշտեն հայապահպանման եւ մշակութային արժէքներու տարածման ջատագով Համազգայինի առանցքային դերը հայ ժողովուրդի կեանքին մէջ:
Ուրբաթ, 22 Փետրուար 2019-ի երեկոյեան, Պուրճ Համուտի «Յակոբ Տէր Մելքոնեան» թատերասրահը անգամ մը եւս ժամադրավայրը հանդիսացաւ լիբանանահայ արուեստասէր հասարակութեան, որ եկած էր ունկնդրելու Ֆրանքա Ռամէի եւ Տարիօ Ֆոյի «Սովորական օր» իւրայատուկ մենաներկայացումը` կատարողութեամբ հայրենի վաստակաւոր դերասանուհի Տաթեւիկ Ղազարեանի:
Բեմայարդարումը իր պարզութեան մէջ կը ներկայացնէր առօրեայ տան սենեակը, ուր տեղ գտած էր բազկաթոռը, հայելին, խմիչքի անկիւնը եւ հեռատեսիլը:
Մենաներկայացման նիւթը կը շօշափէր ընտանեկան կեանքին հետ աղերս ունեցող ամուսնացած զոյգի մը բաժանումէն ետք արձանագրուած տեսագրութիւնը, որուն մէջ այս պարագային կնոջ` Ժիւլիին ամբողջ հոգեվերլուծութիւնը ներկայացուեցաւ:
Թէյ, սուրճ, կարծիքներ… եւ առակներ (Գանատա)
Համազգայինի Սանահին մասնաճիւղի «Թէյ, սուրճ եւ կարծիքներ» ակումբը ժամադրավայրը դարձած է, բարեկամական շրջանակի մը, ուր կը հաւաքուին մեր արուեստներով ու աւանդութիւններով հետաքրքրուող մշակութասէրներ։
«Թէյ, սուրճ եւ կարծիքներ» ակումբի ձեռնարկը տեղի ունեցաւ Հայ կեդրոնի թիւ 3 սենեակին մէջ, Հինգշաբթի, 13 Մարտ 2014-ին, մասնակցութեամբ 52 ներկաներու։
Բարի եկաքի խօսքով բացումը կատարեց ակումբի պատասխանատուն՝ Տիրուկ Մանճիկեան. ան մինչեւ օրս կատարուած 10 հաւաքներուն մասին վերաքաղ մը ընելէ ետք, բացատրական մը տուաւ առակներու մասին, եւ մերթ ընդ մերթ ներկայացուց առակագիրներու կենսագրականները։
Ապա հրաւիրեց հերթաբար՝ Գարեգին Կիւրիւնլեան, Ռոպէրթ Գրիգորեան, Անահիտ Պալեան, Թամար Շահինեան-Փօլատեան, Յակոբ Գարայեան, Զարեհ Տօլմաճեան որպէսզի ընթերցեն նմոյշներ տարբեր առակագիրներէ, ինչպէս՝ Եզովբոս, Վարդան Այգեկցի, Մխիթար Գօշ, Յովհաննէս Շիրազ, Լաֆոնթէն, Ուիլիամ Սարոյեան, որմէ ետք ներկաներէն ոմանք, ներշնչուելով, իրենց հերթին կարդացին կամ պատմեցին իրենց հետ բերած առակները, ներառեալ Եզնիկ Բալիկէն։
Վերջընթեր ելոյթը խմբական ներկայացում մըն էր, որ մեծ հետաքրքրութիւն ստեղծեց։
Ապա երգուեցաւ Վարուժան արք. Հերկելեանի բառերով ու Ալեքսան Մնակեանի երաժշտութեամբ յօրինուած «Կենդանիներու ժողովը» ինքնատիպ առակը։
Հաճելի էր լսել թատերախումբին մաս կազմող կամ ասմունքող ընթերցողներու ներկայացումը, որոնք իրենց պատմելու ձիրքերով ու դերասանական յատկութիւններով ճոխացուցին մթնոլորտը։
Ձեռնարկի աւարտին կատարուեցաւ վիճակահանութիւն, եւ բախտաւորներ ստացան օրուան նիւթին հետ առնչուած գիրքեր։
Տեղի ունեցաւ նաեւ հիւրասիրութիւն։
Ներկաները ոչ միայն դարձան աւելի իմաստուն, այլ միասնաբար վայելեցին ու գնահատեցին շատ հաճելի, ջերմ եւ ընկերային մթնոլորտը, մաղթելով որ անխափան շարունակուի ակումբի գործունէութիւնը։
ՆԱԶԱՆ Ա.
Ուսուցիչներու գնահատանքի օր (ԱՄՆ)
Համազգայինի Սան Ֆրանսիսքոյի «Նիկոլ Աղբալեան» մասնաճիւղը Կիրակի, 2 Մայիսին, կազմակերպեց առցանց «Ուսուցիչներու Գնահատանքի Օր» մը։
Օրուան հիւրերն էին՝ Ուոթըրթաունի Ս.Ստեփանոս նախակրթարանի տնօրէնուհի Հուրի Պոյամեան, Սան Ֆրանսիսքոյի Գռուզեան-Զաքարեան-Վասպուրական (ԳԶՎ) վարժարանի տնօրէնուհի Կրէյս Անտոնեան եւ Թորոնթոյի ՀՕՄի Ազգային վարժարանի հայոց լեզուի պատասխանատու ուսուցչուհի Յասմիկ Պապեան։
Հարցազրոյցը վարեց Համազգայինի «Նիկոլ Աղբալեան» մասնաճիւղի ատենապետուհի Լենա Մանուկեան։
Խօսակցութեան սկիզբը ի յայտ եկաւ, որ երկու տնօրէնուհիներն ալ իրենց համալսարանական ուսման տարիներուն գիտական ճիւղի հետեւած էին։
Երկուքն ալ Նշան Փալանճեան Ճեմարանի շրջանաւարտներ են։
Պոյամեան վկայեալ է «Սէն Ժոզէֆ» համալսարանէն՝ իբրեւ դեղագործ, իսկ Անտոնեան Պէյրութի Ամերիկեան համալսարանէն ստացած է Պսակաւոր գիտութեան վկայական՝ քիմիագիտութեան ճիւղին մէջ։
Զուգադիպութեամբ՝ Լիբանանի քաղաքացիական պատերազմին պատճառով, երկուքն ալ Միացեալ Նահանգներ գաղթած են 1980ական թուականներուն:
Պապեան շրջանաւարտ է Լեւոն եւ Սոֆիա Յակոբեան Ազգային վարժարանէն. իր հայագիտական ուսումը ստացած է «Սէն Ժոզէֆ» համալսարանին նոյն, նոյն ժամանակամիջոցին դասաւանդելով Հռիփսիմեանց վարժարանին մէջ։
Ուսուցչաց տօն (Լիբանան)
Ուրբաթ 10 Մարտ 2023-ի երեկոյեան ժամը 7:30-ին, Համազգայինի «Լեւոն Շանթ» կեդրոնի «Արմէնեան» սրահին մէջ, Ուսուցչաց տօնին առիթով, Համազգայինի Գեղարուեստի Դպրոցներու տնօրէնութեան կազմակերպութեամբ տեղի ունեցաւ ընթրիքի երեկոյ մը, որուն ընթացքին Համազգայինի Կեդրոնական վարչութեան ատենապետ Զաքար Քէշիշեան խօսք առնելով անդրադարձաւ ուսուցիչներուն ունեցած կարեւոր դերակատարութեան՝ հայ արուեստի եւ մշակոյթի տարածման եւ պահպանման մէջ եւ անոնց մաղթեց ուժ, կորով եւ առողջութիւն:
Երեկոն իր ներկայութեամբ ճոխացուց միջազգային դաշնակահար եւ յօրինող Սէրուժ Գրաճեան, որ ելոյթ պիտի ունենայ յառաջիկայ Շաբաթ, 18 Մարտին, Քասլիքի Սուրբ Հոգի համալսարանի սրահին մէջ, որուն հասոյթը պիտի յատկացուի Գեղարուեստի դպրոցներու սաներու ֆոնտին:
Արուեստագէտը բարձր գնահատեց Համազգայինի դերը հայ ժողովուրդի կեանքին մէջ եւ անդրադարձաւ հայ ուսուցիչին կարեւոր դերին՝ հայ մշակոյթի պահպանման մէջ:
Աւարտին, ան շնորհակալութիւն յայտնեց երեկոն կազմակերպողներուն, ինչպէս նաեւ Համազգայինի Լիբանանի Շրջանային վարչութեան:
Համազգայինի Գրասէրներու Խմբակի հաւաքներու տասնամեակի նշում եւ Միսաք Մեծարենցի յիշատակին նուիրուած ձեռնարկ (Գանատա)
Թորոնթոյի մէջ յաճախ կը տեսնենք եւ կը լսենք Գրասէրներու Խմբակին ձեռնարկներու ծանուցումը «Նոր Հայ Հորիզոն»էն, թերթէն եւ կամ համակարգիչէն։
Արդէն 10 տարիներէ ի վեր Համազգայինի այս խմբակը մեր գրականութեան գոհարները կը ներկայացնէ թորոնթոհայ գաղութին։
Մեր յիշողութեան մէջ կենդանի են այն ձեռնարկները, ուր կենսագրականներէ, ուսումնասիրութիւններէ, քերթուածներէ, նամականիներէ եւ գրութիւններէ հատուածներ հրամցուած են հանդիսատեսին՝ ամենայն բծախնդրութեամբ։
Իւրաքանչիւր անգամ պաստառի վրայ հեղինակներու լուսանկարները, ձեռագիրները, յաճախած դպրոցները, երբեմն նոյնիսկ ձայներիզի վրայ հեղինակներուն ձայները կ’ընկերակցին իրենց գրականութենէն քաղուած նիւթերուն։
Գրական յանձնախումբը գիտակցօրէն ընտրած է երիտասարդներ, որոնք իրենց յայտագրին մաս կը կազմեն։
Յանձնախումբի անդամները, քաջալերելով երիտասարդ ոյժերը, անոնց տուած են ուղղութիւն, աղբիւրներ, բացատրականներ, յաճախ շատերու հետ ներկայացման փորձեր կատարելով։
Գրական բնոյթի այս ծրագիրներէն անդին, Գրասէրներու Խմբակին հաւաքները կը հետապնդեն յատուկ նպատակ՝ շարունակական հաւաքներու ընդմէջէն առիթ ընծայել հայ երիտասարդին, որ ան հայ գրականութեան էջերը սերտէ եւ գրական գործեր ներկայացնէ հայերէն լեզուով, մէկ խօսքով՝ Խմբակը կամուրջ մը ստեղծած է հայ երիտասարդին եւ հայ գրականութեան միջեւ։
Այնքա՜ն շնորհակալ ենք այս խմբակի ողնասիւնին՝ Թամար Տօնապետեան Գուզուեանին, որ յառաջացուցած, համադրած եւ հետապնդած է այս ծրագիրը, իր կողքին միշտ ունենալով ուսուցիչներէն՝ Մուշեղ Գարագաշեանը, Յասմիկ Պապեանը, Համազգայնական ընկերուհիներ՝ Արմինէ Թորիկեանը եւ Արտա Տէր Յակոբեան Էլէյճեանը, ինչպէս նաեւ ընկերներէն՝ Արեն Մնացականեանը, Վարագ Պապեանը եւ Ռուբէն Ճանպազեանը (Ռ․ Ճանպազեան Երևանէն ուղարկած ե-նամակին մէջ կը գրէ «…Ինչպէս մեր համայնքային կեանքի շատ մը փայլուն նախաձեռնութիւնները, մեր խմբակն ալ նոյնպէս կը գործէ մի քանի նուիրեալ կամաւորներու շնորհիւ, արհեստավարժութեան արդիւնքը տեսնելով յաճախ կը մոռնանք, որ կամաւորներն են, որ լոյս աշխարհ կը բերեն մեր հաւաքները։
Հազար ապրին մեր ընկերուհիները եւ ընկերները, որոնք ջանք չեն խնայեր, ու հայ գրականութեան հանդէպ իրենց ունեցած սէրն ու հաւատքը կը հրամցնեն թորոնթոհայութեան)»:
Թեսաղոնիկէի «Մասիս» պարախումբի ելոյթը Քսանթիի մէջ
Քսանթիի Թաղային խորհուրդը նախաձեռնութիւնը ունեցաւ դիմելու տեղւոյն քաղաքապետութեան, որպէսզի Թեսաղոնիկէի «Համազգային»ի «Մասիս» պարախումբը ելոյթ մը ունենայ քաղաքի շարք մը ձեռնարկներու ծիրէն ներս բարեկենդանի առթիւ:
Առաջարկը սիրով ընդունուեցաւ քաղաքապետարանէն եւ Շաբաթ՝ 15 Փետրուար 2020-ի երեկոյեան վայելեցինք «Մասիս» պարախումբի համերգը, ինչպէս նաեւ ներկայութիւնը 400-է աւելի յոյն ժողովուրդի, որոնք խանդավառութեամբ հետեւեցան ձեռնարկին եւ որոնց գոհունակութիւնը յայտնի էր անոր աւարտին:
«Մասիս» պարախումբը ներկայացուց 10 պարեր սքանչելի պարագրութիւններով՝ Ռաֆայէլ Վարդազարեանի պարուսուցութեամբ:
Համազգայինի Կիպրոսի Օշական Մեկուսի Մասնաճիւղի 12-րդ Ընդհանուր Ժողով
Համազգայինի Կիպրոսի Օշական Մեկուսի Մասնաճիւղի 12-րդ Ընդհանուր ժողովը տեղի ունեցաւ 29 Սեպտեմբեր 2011-ին, Նիքոսիոյ ակումբին մէջ, ներկայութեամբ Կիպրոսի մասնաճիւղի 30 անդամներու եւ Լիբանանէն գործուղուած Համազգայինի Կեդրոնական Վարչութեան լիազօր ներկայացուցիչ Արին Գալուստեանի։
Ժողովը հանգամանօրէն քննեց շրջանաւարտ Վարչութեան կատարած աշխատանքները եւ գնահատելով զանոնք, յառաջիկայ տարեշրջանի համար ընտրեց նորընտիր կազմ մը, բաղկացած հետեւեալ անդամներէ։
Շուշիկ Պագալեան՝ ատենապետ Նաթաշա Թաւուքճեան`ատենադպիր Արամ Դաւիթեան՝գանձապահ Կապրիելլե Փեթրիտու` խորհրդական Անի Սարգիսեան`խորհրդական Մարի Լուիզ Գույումճեան`խորհրդական Յաբէթ Թուլումճեան` խորհրդական
Համազգայինի Յունաստանի 19-րդ Շրջանային ժողով
Համազգայինի Յունաստանի 19-րդ Շրջանային ժողովը գումարուեցաւ Կիրակի, 9 Նոյեմբեր 2014-ին, Ֆիքսի «Արամ Մանուկեան» ակումբի «Թագւոր եւ Ռոզա Աւետիքեան» սրահին մէջ :
Նոր Շրջանային Վարչութեան անդամներն են.
Պարազեան Յովսէփ՝ ատենապետ
Մարկոսեան Մարիա՝ քարտուղար
Պապօղլեան Յովիկ՝ գանձապահ
Յարութիւնեան Հռիփսիմէ
Յարութիւնեան Վազգէն (Հիւսիսային Յունաստան)
Ղալիլէա Նուարդ (Հիւսիսային Յունաստան)
Էքեան Էտկար
Յաջողութիւն կը մաղթենք Շրջանային Վարչութեան աշխատանքներուն:
Պատշաճօրէն նշուեցաւ Համազգայինի Արշակ եւ Սօֆի Գօլստըն Ճեմարանի հիմնադրութեան 25 ամեակը (Աւստրալիա)
Համազգայինի Գօլստըն Ճեմարանի հիմնադրութեան 25 ամեակը փառաւոր կերպով նշուեցաւ Շաբաթ, 11 Նոյեմբեր 2011-ի երեկոյեան ժամը 6։00-ին Willoughby-ի Concorse շքեղ հանդիսասրահին մէջ։
Հանդիսութիւնը կը հովանաւորէր Աւստրալիոյ Համազգայինի Շրջանային Վարչութեիւնը, ներկայ էին գաղութիս բարեխնամ Առաջնորդ Գերաշնորհ Տէր Աղան Արք. Պալիօզեան եւ կղերական հոգեւոր հայրեր, հայկական կազմակերպութիւններու, կրթական եւ մշակութային կառոյցներու ներկայացուցիչներ, պետական եւ քաղաքական բարձրաստիճան անձնաւորութիւններ, Ճեմարանի բարերարներ եւ երաշխաւորներ, ինչպէս նաեւ աւելի քան 600 հանդիսատեսներ ու ծնողներ։
Գեղարուեստական յայտագրին ընթացքին հարազատօրէն հնչեցին հայ երգն ու երաժշտութիւնը, վերակենդանացան հայ գրականութեան դասական կտորները, հանդիսաբեմը ծաղկեցուցին հայկական պարն ու թատերական ներկայացումները։
Այս բոլորը տեղի ունեցան կատարողութեամբ Ճեմարանի աշակերտութեան։
Ելոյթի հայկական շունչն ու ոգին արժանավայել կերպով կու գար արդարացնելու Ճեմարանի հիմնադիր բարերարներ հանգուցեալ Արշակ եւ Սօֆի Գօլստըններու գլխաւոր նպատակը այս հաստատութեան հիմնադրութեան՝ հայը հայ պահել այս օտար ափերուն վրայ։
Յայտագրի ընթացքին շնորհաւորական խօսքեր ու յաջողութեան բարեմաղթանքներ արտասանուեցան Ճեմարանի պատասխանատուներու եւ պատկան մարմիններու կողմէ։
Անոնք ընդգծեցին Ճեմարանի կարեւորութիւնն ու անհրաժեշտութիւնը մեր ազգային կեանքէն ներս եւ շեշտեցին գաղութի աջակցութեան ու զօրակցութեան անհերքելի կարեւորութիւնը իւրաքանչիւր հայկական վարժարանի հանդէպ անխտիր։
25 ամեակի հանդիսութիւնը եզրափակուեցաւ երգեցողութեամբ «Շնորհաւոր Տարեդարձ»ի, որուն ընթացքին տարեդարձի կարկանդակին վրայ մանկապարտէզի աշակերտները մէկական մոմ զետեղեցին խորհրդանշելով Ճեմարանի յարատեւութիւնը։
Կը մաղթենք, որ 25 ամեայ այս տօնակատարութիւնը նոր հանգրուան մը հանդիսանայ ամրապնդելու մեր հաւատքը հանդէպ այս հաստատութեան եւ բանայ լուսաւոր նոր դռներ դէպի նորանոր յաջողութիւններ ու նուաճումներ։
Շնորհաւոր 25-րդ տարեդարձ, սիրելի՛ Գօլստըն Ճեմարան։
Նորա Սեւակեան
Համազգային Կրթական եւ Մշակութային Միութեան – Լոնտոնի մասնաճիւղը` 25 տարեկան
13/10/1990 թուականին ծնած միութիւնը 25 տարիներու ընթացքին եկաւ իր կնիքը դնելու Լոնտոնահայ գաղութի կեանքին վրայ:
Անցնելով զանազան վերիվայրումներէն այսօր արդէն հաստատ քայլերով առաջ գնացող կայուն ներկայութիւն է:
Այս առթիւ Համազգայինի Լոնտոնի մասնաճիւղը 21 Նոյեմբեր 2015–ին կատարեց իր հիմնադրման 25 ամեակի տօնակատարութիւնը:
Երեկոն տեղի ունեցաւՆաւասարդեան Կեդրոնի մէջ հովանաւորութեամբ շրջանիս հոգեւոր Առաջնորդ Հայր Հովակիմ Սրբազան Մանուկեանի, որուն կ՛ընկերանար նաեւ Հայր Մովսես Սարգսեան:
Տօնակատարութեան կը մասնակցէր նաեւ Փարիզէն մասնաւոր ժամանած Համազգայինի Կեդրոնական Վարչութեան անդամ – Եւրոպայի Ներկայացուցիչ՝ Աննա Յովհաննէսեան, ՀՀ Դեսպանատան ներկայացուցիչ՝ Հայկ Խեմչեան եւ Համայնքային Խորհուրդի ատենապետ՝ Արա Փալամուտեան:
Ներկայ էին համայնքիս զանազան հաստատութիւններու ու միութիւններու վարչութիւններն ու ներկայացուցիչները, երեւելի անձինք ու հայրենակիցներու հոծ բազմութիւն մը:
Երեկոն սկսաւ Սրբազան Հօր կողմէ սեղանօրհնութեամբ, ապա ներկաները հրաւիրուեցան համտեսելու պատրաստուած ընթրիքը:
Տօնակատարութեան յայտագիրը բացուած յայտարարուեցաւ օրուան Ալենուշ Գրիգորեանցի կողմէ, որ բարի գալուստի իր խօսքէն ետք հրաւիրեց Համազգային – Լոնտոնի վարչութեան ատենապետ Հրաչ Պօղոսեանը՝ փոխանցելու վարչութեան խօսքը:
Պրն. Պօղոսեան՝ ողջոյնի եւ շնորհաւորանքի իր խօսքէն ետք, հրաւիրեց ներկաները միասնաբար դիտելու երեք վայրկեան տեւողութեամբ 25 տարիներ առաջ պատկերահանուած ֆիլմ մը, որ կը ցոյց կու տար միութեան հիմնադրութիւնը եւ առաջին վարչութեան անունները:
Ապա շարունակելով իր խօսքը պրն. Պօղոսեան ներկայացուց միութեան ընդհանուր նուաճումներն ու դիմագրաած դժուարութիւնները իր կեանքի 25 տարիներուն ընթացքին, շեշտը դնելով առաւել զարկ տալու մշակութային ու կրթական գործին՝ գաղութէս ներս:
Պրն. Պօղոսեանին յաջորդեցին երկու նորահաս պատանիներ՝ Անի Ստեփանեան եւ Նարինէ Բեշիրեան: Անի Ստեփանեան արտասանեց Մուշեղ Իշխանի «Հայ Լեզուն» բանաստեղծութիւնը, իսկ Նարինէ Բեշիրեանը՝ Համօ Սահեանի «Հայաստան»ը:
Ապա բեմ հրաւիրուեցան շրջանիս Համազգայինի հիմնադիր անդամներէն մէկը եւ մինչեւ վերջերս վարչութեան ատենապետ՝ Հայաստան Վարդանեան:
Պրն. Վարդանեան անդրադարձաւ միութեան հիմնադրութեան հանգամանքներուն եւ համազգայնական երկար տարիներու իր յուշերուն մանաւանդ կատարուած աշխատանքին սկզբնական տարիներուն:
Իր խօսքի վերջաւորութեան ան կենաց առաջարկեց միութեանը՝ մաղթելով բազում յաջողակ գալիք տարիներ:
Արտա Հալաճեան ընթերցեց վկայութիւններ Համազգայինի կանոնագրէն ու միութեան հիմնադիր նախահայրերէն Նիկոլ Աղբալեանի եւ Լեւոն Շանթի արտայայտած միտքերէն, ապա գեղեցիկ կատարողութեամբ ներկայացուց գրագէտ Շաւարշ Նարդունիի «Կարօտ Հայոց Լեզուին» խորագրով գրութիւնը:
Հերթը հասնելով երաժշտութեան, Լիլիթ Նահապետեանի դաշնամուրի կատարողոթեամբ հնչեց հայրենի նուագահան Առնօ Պապաջանեանի յօրինած կտորներէն:
Երաժշտութեան յաջորդեց տեղւոյս ՀՀ Դեսպանատան ներկայացուցիչ Հայկ Խեմչեանի շնորհաւորական խօսքը մասնաւորապէս կանգ առնելով տարիներու ընթացքին Դեսպանատան եւ շրջանիս Համազգային միութեան միջեւ տեղի ունեցած համագործակցութեան վրայ:
Համազգայինի Կեդրոնական Վարչութեան անդամ – Եւրոպայի ներկայացուցիչ՝ Աննա Յովհաննէսեան փոխանցեց Կեդրոնական Վարչութեան պատգամը այս առթիւ, մաղթելով միութեան նորանոր յաջողութիւններ Հայ մշակոյթի եւ հայեցի կրթութեան գործի առնչութեամբ՝ ի նպաստ Լոնտոնի մէջ ծնած ու մեծցած մեր նոր սերունդին:
Վերջապէս ծրագրուած յայտագիրը հասաւ իր աւարտին Հայր Հովակիմ Սրբազան Մանուկեանի օրհնանքի բովանդակալից ու քաջալերական խօսքով, որմէ ետք ներս բերուեցաւ 25 ամեակը խորհրդանշող կարկանդակը:
Ապա հրաւիրուեցան Հայաստան Վարդանեան՝ իբրեւ միութեան աւագ անդամ, եւ ձեռնարկին մասնակցող ամենակրտսեր երկու անդամներ՝ Անի Ստեփանեան եւ Նարինէ Բեշիրեան, կտրելու կարկանդակը:
Կ'արժէ յիշել որ համեղ կարկանդակը՝ միութեանս կողքին մշտապէս կանգնած Մարինա Աւագեանի ձեռքի գործն էր:
Յայտագրի ընթացքին օրուան խօսնակ Ալենուշ Գրիգորեանց զանազան առիթներով վարչութեան անունով շնորհակալութիւն յայտնեց բոլոր անոնց, որոնք 25 տարիներու ընթացքին մշտապէս եղած են միութեան կողքին, իրենց թանկագին նեցուկը բերելով նիւթապէս եւ բարոյապէս:
Ձեռնարկի ընթացքին եղան զանազան նիւթական մեծ ու փոքր նուիրատուութիններ, որոնք յայտարարուեցան տեղւոյն վրայ:
Պարտաւորիչ այս մթնոլորտով միութեան պատասխանատուները ձեռնարկի ընթացքին զանազան առիթներով խոստացան նոր զարկ տալ մշակութային ու կրթական աշխատանքին ի շահ համայն լոնտոնահայութեան ու մանաւանդ նորահաս երիտասարդ սերունդին:
Լոնտոն
Համազգայինի Գանատայի շրջանի 31-րդ Ներկայացուցչական Ժողովը՝ Թորոնթոյի մէջ
Համազգային Հայ Կրթական եւ Մշակութային Միութեան Գանատայի շրջանի 31-րդ ներկայացուցչական ժողովը տեղի ունեցաւ 23-24 Յուլիս 2011 շաբաթավերջին, Թորոնթոյի բարեզարդուած Հայ Կեդրոնէն ներս, ներկայութեամբ՝ Գանատայի 2010-2011 տարեշրջանի Շրջանային Վարչութեան կազմին, Մոնթրէալի «Սանահին» եւ Թորոնթոյի «Գլաձոր» մասնաճիւղերու կողմէ լիազօրուած 11 պատգամաւորներու, վերոյիշեալ մասնաճիւղի վարչութիւններու ներկայացուցիչներուն, հրաւիրեալներու, ինչպէս նաեւ Համազգայինի Կեդրոնական Վարչութեան ներկայացուցիչ Սիմոն Հասըրճեանի եւ ՀՅԴ Կեդրոնական Կոմիտէի ներկայացուցիչ Րաֆֆի Պէքմէզեանի:
Ժողովը բացուեցաւ Շաբաթ օր, կէսօրուան մտերմիկ հիւրասիրութենէ մը ետք:
Օրակարգի ընթացքին խօսք առին ընկերներ Րաֆֆի Պէքմէզեան եւ Սիմոն Հասըրճեան, անդրադառնալով Համազգայինի առաքելութեան եւ հայապահպանման կարեւոր դերին, մանաւանդ հայրենիքէ հեռու՝ գաղթօճախներէն ներս:
Ընթացիկ օրակարգերու կողքին, որոնց մաս կը կազմէին հրատարակչականի, գրատարածի, Բագինի, Համազգայինի Ուսանողական Հաւաքի եւ ընդհանուր քարոզչականի հետ առնչուող նիւթերը, ժողովը կեդրոնացաւ շարքերու խտացման, երիտասարդ տարրին ներգրաւման կարեւորութեան ու անոնց հետ առնչուող յառաջիկայ քայլերուն վրայ:
Նաեւ, ժողովականները արծարծեցին կորիզներու վերաշխուժացումը, մանաւանդ Գէյմպրիճի եւ Վանգուվըրի մէջ, ուր մշակոյթի պահպանման հանդէպ գաղութներու հետաքրքրութիւնը եւ մշակութային գործունէութեան կարիքը ակնյայտ են:
Երեկոյեան, ընթրիքի շուրջ, խանդավառ մթնոլորտի մէջ, ժողովականները առիթը ունեցան յաւելեալ գաղափարներ փոխանակելու եւ փոխ-յարաբերութիւններ մշակելու:
Ժողովը շարունակուեցաւ Կիրակի առաւօտեան, «ֆուլ»ի եւ «մամունիէ»ի նախաճաշէն ետք:
Վերջին օրակարգով, ժողովը ամբողջացուց Համազգայինի Գանատայի շրջանի 2011-2012 տարեշրջանի վարչութեան ընտրութիւնը՝ հետեւեալ ձեւով.-
Ընկերներ՝ Յարութ Ֆռունճեան (Մոնթրէալէն) եւ Սիւզի Նաճարեան (Թորոնթոյէն) կը շարունակեն իրենց ընտրական երկրորդ տարեշրջանը:
Ընկհ. Էփի Հաժժար (Մոնթրէալէն) կ'ընտրուի եւ ընկերներ՝ Ռիթա Շամլեան (Մոնթրէալէն) եւ Թամար Տօնապետեան (Թորոնթոյէն) կը վերընտրուին:
3 Օգոստոս 2011-ին, նորընտրեալ վարչութեան առաջին նիստին, վարչական պարտականութիւնները բաժնուեցան հետեւեալ ձեւով.-
Յարութ Ֆռունճեան՝ ատենապետ Ռիթա Շամլեան՝ ատենադպրուհի Էբի Հաժժար՝ գանձապահ Սիւզի Նաճարեան՝ խորհրդական ՚ Թամար Տօնապետեան՝ խորհրդական:
Նորընտիր վարչութիւնը, վերանորոգուած թափով կը շարունակէ նեցուկ կանգնիլ մասնաճիւղերուն, ինչպէս նաեւ խթանը հանդիսանալ մշակութային եւ կրթական մարզերուն մէջ արժէք ներկայացնող նախաձեռնութիւններու, Գանատայի տարածքին:
Համազգայինի Գանատայի Շրջանային Վարչութիւն
Համազգայինի Գանատայի 35-րդ Շրջանային Ժողով
Համազգայինի Գանատայի շրջանը գումարեց իր 35-րդ Շրջանային Ժողովը 15-16 Օգոստոս 2015-ի շաբաթավերջին, Մոնթրէալի մէջ:
Շրջանային Վարչութեան նորընտիր անդաներն են.
Ծովիկ Գահվէճեան (Մոնթրէալ)
Գէորգ Թաշճեան (Մոնթրէալ)
Զեփիւռ Լուլու (Մոնթրէալ)
Գագիկ Խաչատրեան (Թորոնթօ)
Սօսի Թաշճեան (Թորոնթօ)
Յաջողութեան կը մաղթենք Վարչութեան աշխատանքներուն:
Արեւելեան Ա.Մ.Ն.-ի Համազգայինի 39-րդ Շրջանային Ժողով
Արեւելեան Ա.Մ.Ն.-ի Համազգայինի 39-րդ Շրջանային Ժողովը տեղի ունեցաւ Փրովիտէնսի Հայ Կեդրոնին մէջ, Շաբաթ 6 Յունիս 2015-ին, մասնակցութեամբ ութ մասնաճիւղերու (Տիթրոյթ, Շիքակօ, Ուաշինկթըն, Նիւ Եորք, Նիւ Ճըրզի, Պոսթըն, Ֆիլատելֆիա եւ հիւրընկալ Փրովիտենս) ներկայացուցիչներուն եւ հիւրաբար հրաւիրուած ներկաներու:
Բացման առթիւ, մէկ վայրկեան յոտընկայս ի յարգանք յիշուեցան առ յաւէտ հեռացած համազգայնականներ՝ Գէորգ Վիշապեան (Փրովիտենսի մասնաճիւղի հիմնադիրներէն) եւ Արա Գաբրիէլեան (Նիւ Եորքէն, վերջերս մահացած):
Ժողովը մանրամասնութեամբ քննեց զանազան նիւթեր:
Յատկապէս, Հայոց Ցեղասպանութեան հարիւրամեակին նուիրուած ծրագրերու մասին մանրամասն քննարկումներ կատարուեցան: Նաեւ կատարուեցան զանազան առաջարկներ:
Համագործակցական ծրագրեր եւ ժամանակացոյց մշակուեցան եւ կազմակերպութիւնները ներկայացուցին իրենց նախաձեռնութիւնները, ինչպէս նաեւ նուաճումներն ու դժուարութիւնները:
Արեւելեան Ա.Մ.Ն.-ի «Համազգային»ի 40-րդ Շրջանային Ժողով
Շաբաթ, 7 Մայիս 2016-ին, Ֆիլատելֆիոյ Սուրբ Գրիգոր Լուսաւորիչ եկեղեցւոյ սրահին մէջ տեղի ունեցաւ Արեւելեան Ա.Մ.Ն.-ի «Համազգային»ի 40-րդ Շրջանային Ժողովը:
Շրջանային Վարչութեան նորընտիր անդամներն են.
Արեւիկ Գաբրիէլեան (Նիւ Եորք – ատենապետ)
Անի Աղաճանեան (Ֆիլատելֆիա – ատենադպիր)
Քարի Ղազարեան (Ֆիլատելֆիա – գանձապահ)
Յասմիկ Աբրահամեան (Նիւ Ճըրզի – փոխ ատենապետ)
Թալին Մավլեան (Նիւ Ճըրզի – խորհրդական)
Նանօր Պարսումեան (Պոսթըն – խորհրդական)
Խաչիկ Տաքարեան (Շիքակօ – խորհրդական)
Յաջողութիւն կը մաղթենք վարչութեան աշխատանքներուն:
Համազգայինի Կոմիտաս մասնաճիւղի 50 ամեակի տօնակատարութիւն (Մէլպուրն)
Համազգայինի Կոմիտաս մասնաճիւղի վարչութիւնը եւ Մեսրոպ Մաշտոց -Մատթէոսեան վարժարանը միասնաբար Մէլպուրնի Համազգայինի յիսնամեակի առիթով կազմակերպեցին գեղարուեստական երեկոյ մը:
Կիրակի, 29 Հոկտեմբեր 2014-ի երեկոյեան ժամը 4-ին արդէն իսկ Մէլպուրնահայութիւնը հապճեպով կը փութար դէպի Հայ Կեդրոն:
Բացման խօսքը կատարեց Գէորգ Գրոզեան: Այնուհետեւ Ժանէթ Արամեան կարդաց Համազգայինի պատմականը՝ Համազգայինի հիմնադրութիւնէն սկսեալ մինչեւ Աւստրալիա՝ Սիտնի եւ ապա՝ Մէլպուրն. ան անդրադարձաւ Համազգայինի Կրթական եւ Մշակութային կարեւոր գործունէութեան:
Մէլպուրնի մէջ համազգայինը 50 տարիներու ընթացքին գործած է եւ կը շարունակէ գործել իբր Հայ Կրթական եւ Մշակութային Միութիւն, իր հովանիին տակ ընդգրկելով Մեսրոպ Մաշտոց- Մատթէոսեան շաբաթօրեայ վարժարանը, ուրկէ անցնելով հարիւրաւոր հայ ազգի զաւակներ ծանօթացած են հայոց պատմութեան եւ մշակոյթին. անոնք միութիւներու եւ Հայ Դատի յանձնախումբերու ճամբով իրենց ծառայութիւնը կը մատուցանեն Հայ կեդրոնի միութեանց յարատեւման աշխատանքներուն:
Համազգայինը ունեցած է նաեւ իր թատերախումբը, նուագախումբը եւ պարախումբը:
Ան իր խօսքը եզրափակեց ըսելով. «Համազգայինը իր յիսնամեայ տարիներուն օժտուած է նուիրեալ հայորդիներով, այսօր կուգանք մեր յարգանքի տուրքը մատուցանելու անցեալի ու ներկայի գործող բոլոր ընկերներուն եւ համակիրներուն, իսկ ներկայի գործող ընկեր-ընկերուհիներուն կը մաղթենք յաջողութիւն եւ ուժ՝ շարունակելու բեղուն գործունէութեամբ համազգայինի աշխատանքները, նաեւ կենսունակ պահելու Մեսրոպ Մաշտոց- Մատթէոսեան վարժարանը. փառք ու պատիւ համազգայինի բոլոր ընկեր, ընկերուհիներուն նուիրական աշխատանքին»:
Նախքան յայտագրի երկրորդ բաժինը, բուռն ծափահարութիւններու արժանացան դպրոցի բարերարները՝ Մատթէոսեան ընտանիքը, որոնք այս ուրախ առիթով դաշնամուր մը նուիրեցին Մեսրոպ մաշտոց Մատթէոսեան վարժարանին:
Յայտագրի երկրորդ բաժնի առաջին մասը Ալին Քէյվանեան ընթերցեց Համազգայինի Շրջանային վարչութեանի խօսքը, որ կը շնորհաւորէր Կոմիտաս մասնաճիւղի 50 ամեակը եւ կը գնահատէր անցեալի ու ներկայի Համազգայինի բոլոր ընկեր-ընկերուհիները, Մեսրոպ Մաշտոց-Մատթէոսեան Վարժարանի անցեալի ու ներկայի տնօրէնները, հոգաբարձուները, ուսուցիչները, որոնց աշխատանքին շնորհիւ այսօր Մէլպուրնի մէջ կը տօնուի Համազգայինի 50 ամեակը:
Յայտագրի աւարտին ընկերուհի Զուարթ վարչութեան եւ դպրոցին կողմէ շնորհակալութիւն յայտնեց ձեռնարկին մասնակցող բոլոր արուեստագէտներուն, որոնք իրենց շնորհալի ձայներով, նուագներով, արտասանութիւններով եւ պարերով ճոխացուցին գեղարուեստական երեկոն, ապա Կոմիտաս մասնաճիւղի վարչութեան անդամները գեղեցիկ վարդերով գնահատեցին արուեստագէտները, դաշնամուրով անոնց նուագակցած Վէնիւս Յարութիւնեանը եւ յանձնախումբի անդամները:
Ներկաները հիւրասիրուեցան ուսուցիչներու եւ ծնողներու պատրաստած համեղ ուտեստեղէններով:
Զվիկ
Հ.Մ.Ա.Կ.-ի 70-ամեակի նշում (Թեհրան)
Հինգշաբթի, 23 Հոկտեմբեր 2014-ին, մեծ շուքով նշուեցաւ Հ.Մ.Ա.Կ.-ի 70-ամեակը, Արարատ մարզաւանի Սասունցի Դաւիթ սրահին մէջ։
Այս առիթով Կեդրոնական Վարչութեան ներկայացուցիչ Սպարտակ Ղարաբաղցեան Համազգայինի յուշանուէրը յանձնեց Արարատին:
«Չիկարելիի Արկածները» (ԱՄՆ)
Համազգայինի Շրջանային վարչութեան Թատերական միաւորը Փետրուարի վերջին շաբաթը, Պըրպենքի «Քալընի» թատերասրահին մէջ հրամցուց բաւական յաջող գործ մը՝ «Չիկարելիի Արկածները», որ հիմնականին մէջ հասցէագրուած էր մանուկներու եւ պատանիներու, սակայն վստահաբար երէց սերունդի ներկայացուցիչներ եւս շաբաթավերջի երկու օրերուն հաճոյքով հետեւեցան ներկայացումին, որ ունէր լայն իմաստով դաստիարակչական բնոյթ, կ՛արծարծէր մեր հայրենիքն ու ընդհանրապէս մարդկային արդի ընկերութիւնը յուզող հարցեր՝ շահամոլութիւն, գողութիւն, բնութեան պահպանում եւ մասամբ նորին։
Այստեղ միայն քանի մը նախադասութեամբ պիտի անդրադառնանք բեմադրութեան կարգ մը երեսներուն, որովհետեւ մեզ խանդավառողը՝ նոյնինքն այս գործին շարք մը «յետին» յատկանիշներն էին, որոնք երեւոյթներու շարանի մը մաս կը կազմեն։
Բեմ հանուած գործը հեքիաթային պատմութիւն մըն էր, որ մատուցուեցաւ երգախառն, պարային բաւական հարուստ շարժումներով, հեքիաթին մթնոլորտին համապատասխան զգեստաւորումով, բայց մանաւադ արագ կշռոյթով ու հեզասահ թաւալումով։
Ըստ կարելւոյն օգտագործուած էին «համեստ» բեմին կարելիութիւնները. կատարուած էր պատշաճ բեմայարդարում (մանր հպումներ կրնային բեմին պարտադրած սահմանափակումները դարմանել, սակայն չենք ուզեր կանգ առնել անոնց վրայ), իսկ լոյսի խաղերը հարազատ էին բեմական միւս արժանիքներուն։
Արամ Մանուկեանի մահուան 100-ամեակի ոգեկոչման ձեռնարկ (Սուրիա)
Հովանաւորութեամբ Բերիոյ Հայոց Թեմի Բարեջան Առաջնորդ Գերաշնորհ Տէր Շահան Սրբ. Արք. Սարգիսեանի, կազմակերպութեամբ Համազգայինի «Նիկոլ Աղբալեան» մասնաճիւղի «Մուշեղ Իշխան» գրական յանձնախումբին, Շաբաթ, 2 Փետրուար 2019-ի երեկոյեան ժամը 6:30-ին Արամ Մանուկեան Ժողովրդային տան «Լեւոն Շանթ» սրահին մէջ, շուրջ 100 հայորդիներու ներկայութեան տեղի ունեցաւ Արամ Մանուկեանի մահուան 100-ամեակի ոգեկոչման ձեռնարկը:
Օրուան հանդիսավար, Համազգայինի Գրական Յանձնախումբի անդամ Նանոր Նալպանտեան ձեռնարկը բաց յայտարարելով ներկաները հրաւիրեց մէկ վայրկեան յոտնկայս լռութեամբ յարգելու Սուրիոյ նահատակներուն յիշատակը:
Բացման խօսք արտասանեց յանձնախումբի անդամ Անի Դաւիթեան-Ուրիշիկեան:
Ան ներկաները ողջունելէ ետք ըսաւ. «20-րդ դարը հայ ժողովուրդին տուած է հայոց ազատամարտի այնպիսի նուիրեալներ, որոնք մեր ժողովուրդի գոյամարտի օրհասական պահերուն ցուցաբերած են ազգային, քաղաքական ու պետական գործիչներուն բնորոշ աներեւակայելի կազմակերպչական տաղանդ, նախաձեռնողականութիւն, երկաթեայ կամք ու վճռականութեան բացառիկ հետեւողականութիւն եւ շրջահայեացութիւն:
Նման ազգային ու պետական մտածողութեան տէր գործիչներուն գլխաւորն էր Արամ Մանուկեան»:
Այնուհետեւ ցուցադրուեցաւ Արամ Մանուկեանի կեանքին նուիրուած տեսերիզ մը, որուն ընթերցանութեամբ ընկերակցեցաւ Գրական Յանձնախումբի ատենապետ Քրիստ Գարամանեան:
Տեսերիզի ցուցադրութենէն ետք, յանձնախումբի անդամներ՝ Սարին Հայրապետեան եւ Անի Գրատեան ընթերցեցին Արամ Մանուկեանի մասին հանրածանօթ դէմքերու վկայութիւններ:
Համազգայինի 90-ամեակին առիթով Կեդրոնական Վարչութիւնը 14-20-րդ դարերու արժէքաւոր ձեռագիրներ յանձնեց Մատենադարանին (Երեւան)
17 Մայիս 2018-ին Մեսրոպ Մաշտոցի անուան Մատենադարանի նիստերու դահլիճին մէջ Համազգային հայ կրթական եւ մշակութային միութիւնը, իր 90-ամեակի յոբելենական նախաձեռնութիւններու ծիրին մէջ, Մատենադարանին նուիրեց 14-20-րդ դարերու 27 արժէքաւոր ձեռագիրներ (Ծիսական գիրքեր, Ժողովածուներ, Յայսմաւուրք, Սաղմոսարան, Գանձարան, Աւետարան եւ այլն):
Այս ձեռագիրներու կազմութեան, գիրքերու ցանկագրման եւ անհրաժեշտ տեղեկութիւններով օժտման աշխատանքը կատարած է պատմաբան Երուանդ Փամպուքեան:
Բացման խօսքով հանդէս եկաւ մատենադարանի տնօրէն Վահան Տէր Ղեւոնդեան, որ անդրադարձաւ նման քայլի մը կարեւորութեան` արժէքաւոր ձեռագիրները մատենադարանին պահպանման յանձնելու առումով` նշելով, որ մատենադարանը վերջին 15 տարուան ընթացքին նման արժէքաւոր ձեռագիրներու այս տարողութեամբ նուիրատուութիւն չէր ստացած:
Վահան Տէր Ղեւոնդեան այս արժէքներու հայրենադարձութիւնը նշանակալի իրադարձութիւն նկատեց` շնորհակալութիւն յայտնելով Համազգայինի Կեդրոնական վարչութեան այս գնահատելի նախաձեռնութեան համար:
Համազգայինի Կեդրոնական վարչութեան անունով խօսք առաւ վարչութեան անդամ Վիգէն Թիւֆէնքճեան, որ ըսաւ, թէ դարեր շարունակ զիրենք ստեղծողներուն նման տարագիր կեանք ապրելէ ետք արդէն իսկ իրենց վերջնական կայքին կը հասնին Համազգայինի գուրգուրանքին տակ պահուած հայ մտքի ու արուեստի 27 արժէքաւոր նմուշներ, որոնք ունին վեց հարիւր տարուան կենսագրութիւն, կու գան հայ մտքի ու հաւատքի տարաբնոյթ ակունքներէն եւ կը կազմեն մեր ազգային ժառանգութեան կարեւոր ժողովածուներէն մէկը:
Ապա ան անդրադարձաւ Համազգայինի էութեան` հաստատելով, որ միութիւնը հովանաւորող ու կենսաւորող միութիւն մը չէ, այլ ունի առաքելութիւն ազգային արժէքներն ու մշակոյթի արտայայտութիւնները պահպանելու եւ զանոնք նորահաս սերունդներուն փոխանցելու:
«Միաժամանակ, Համազգայինը կը ձգտի այդ նոյն ազգային արժէքներէն իսկ բխող ոգիին արտայայտութեան նորարար եղանակներ տալ, կը բանայ ստեղծագործական նոր հարթակներ եւ կը հաւատայ, որ այդ ուղիներով կ՛ապահովուի դարերէն եկող մեր ազգային գանձերու վերապրումը», ըսաւ ան:
Վիգէն Թիւֆէնքճեան ապա խօսեցաւ մատենադարանին մասին` իբրեւ ցուցանմուշներու ամփոփման եւ ներկայացման կարեւոր վայր:
«Մատենադարանը մեր մտաւորական արգասիքին լաւագոյն արտայայտութիւնները կը մէկտեղէ, բայց նաեւ կը հանդիսանայ այն վայրը, ուր հայութեան ազգային գանձարանը ո՛չ միայն կը պահպանուի, այլ նաեւ կ՛արժանանայ ուսումնասիրական հետազօտման, որոնելու համար հայութեան հաւաքական անցեալէն մեր ժառանգած իմաստութեան եւ փիլիսոփայութեան եզրերը»:
Իր խօսքին վերջին բաժինով Վիգէն Թիւֆէնքճեան լուսարձակի տակ առաւ մերօրեայ կեանքին մէջ արհեստագիտութեան նորութիւններու եւ հաղորդակցութեան եղանակներու սրընթաց աճը` դիտել տալով, որ այս բոլորը կը մղեն մեզ անդրադառնալու մատենադարանին յանձնուող այս 27 ձեռագիրները ստեղծողներուն անխախտ նուիրումին եւ համոզումին` արտադրելու գործեր, որոնց շնորհիւ անոնք ապահովեցին հայ ինքնութեան բաղադրիչ տարրերուն վերապրումը սերունդէ-սերունդ եւ դարէ-դար:
«Նիւթապաշտ մեր ներկային մէջ, ուր անցողիկ տեսանելիութիւնը դարձած է յաջողութեան արժեչափ, այս ձեռագիրներուն հեղինակները խթանող համոզումները եւ հաւատքը առաւել եւս ընդգծելի երեւոյթներու կը վերածուին, եթէ մենք կ՛ուզենք անցեալը կամրջել մեր ներկային, մեր պատմութիւնը մեզի ընելու հանապազօրեայ ընկերակից, անոնցմով առաջնորդուելու եւ կերտելու համար մեր ազգային ինքնութեան յարատեւումն ու տոկուն ապագան», եզրափակեց ան:
Ձեռագիրներու հաւաքածոյին մասին ձեռնարկին մասնակիցներուն ընդհանուր եւ ամփոփ տեղեկութիւններ տուաւ Մատենադարանի գլխաւոր աւանդապահ, պատմական գիտութիւններու դոկտոր Գէորգ Տէր Վարդանեան:
Մատենադարանի տնօրէն Վահան Տէր Ղեւոնդեան Համազգային հայ կրթական եւ մշակութային միութեան յանձնեց շնորհակալագիր եւ Կիլիկիոյ մէջ 1173 թուականին գրուած Գրիգոր Նարեկացիի «Մատեան ողբերգութեան» ձեռագիրին արծաթակազմ շքեղ նմանահանութիւնը:
Համազգայինի Մանկապատանեկան Երգչախումբը՝ յուսադրիչ երեւոյթ մը (Գանատա)
Շատերու համար, մանկութեան քաղցր յուշերու վերապրումի պահ է. ուրիշներու՝ թոռնիկներով կամ զաւակներով հպարտանալու եզակի առիթ:
Սակայն այս բոլորէն անդին ու վեր՝ Համազգայինի Մանկապատանեկան Երգչախումբի տարեկան ելոյթը, հանդիսատեսին հոգիները հրճուանքով ու յոյսով պարուրող, հայեցի դաստիարակութեան լաւագոյն օրինակներէն մէկն է:
Յունիս 26, 2011-ն է. վայրը՝ Թորոնթոյի Հայ Երիտասարդական Կեդրոնի «Համազգային» թատերասրահ:
Բեմը՝ երաժշտութեան դպրոց մը ըլլայ կարծես. ձայնաստիճաններու փայլուն նշաններ (notes), գոյզգոյն ծաղիկներ եւ դպրոցական իրերուն մէջտեղը նստած՝ փոքրիկ ջութակ մը:
Օրուան հանդիսավարը՝ Համազգայինի «Գլաձոր» մասնաճիւղի ընթացիկ տարուան փոխ-ատենապետուհի՝ Արշօ Արապաթեանն է:
Վարչութեան անունով, ան շնորհակալութիւն կը յայտնէ ծնողներուն՝ իրենց զոհաբերութեան եւ վստահութեան, կազմակերպիչ յանձնախումբի անդամներուն՝ իրենց անշահախնդիր աշխատանքին եւ Խումբի արհեստավարժ ղեկավար՝ Հռիփսիմէ Տէմիրճեանին՝ իր բծախնդիր եւ անդուլ գործունէութեան համար:
Ապա հանդիսավարը ներկաները կը հրաւիրէ ունկնդրելու հայ ժողովուրդի «երգերու հարուստ գանձարան»էն փունջ մը:
Յայտագիրը ճոխ ու բազմերանգ է:
Բեմէն ներս մուտք կը գործէ Խումբի ղեկավարը, որուն կը յաջորդեն մանիշակագոյն տարազներ հագած՝ 4-11 տարեկան 15 փոքրիկներ, մերթ ընդ մերթ հանդիսատեսին դառնալով ու քաղցրօրէն ժպտելով:
Յայտագիրը կը սկսի «Մանկական Աղօթք»ով, զոր խումբը լաւապէս կը կատարէ. կը յաջորդէ «Հայերէն երգենք»ը՝ վճռակամութեամբ եւ համոզիչ կատարումով:
«Մի արեւ կայ մի լուսին»ին մենակատարներն են Մելանիա Շամահեան, Կարէն Տէմիրճեան եւ էլիզապէթ Գանտահարեան, որոնք Խումբին ընկերակցութեամբ, առանց շուարումի կ՚ամբողջացնեն երգը ու կարգը կը հասնի մայրիկին:
«Մայրիկ ջան»ը կը կատարէ խումբը եւ «Մայրիկն այսօր ուշացել է»ի մենակատարն է՝ Անոյշ Յարութիւնեանը, որ իր անոյշ ձայնով կը հմայէ հանդիսատեսը:
Ապա կը յաջորդեն «Եկէք երգենք», «Երգ Մասիսի» եւ «Կիլիկիա» երգերն ու հայրենասիրական երգերու շարան մը, ինչպէս՝ «Մշեցի մօր երգը» եւ «Արդեօք ովքե՞ր են»:
Նշենք որ ամէն երգէ առաջ, երգին պատշաճող նախաբան մը կ՚ընթերցէ Մասնաճիւղի վարչական պատասխանատու՝ ջութակահար Սոնա Գալթակեանը:
Յաջորդ երգը «Գետաշէն»ն է. մենակատարները՝ Մինէ Ծատուրեանն ու Հայկ Յարութիւնեանն են , որոնք ապրումով կը ներկայացնեն երգը:
Երգին կը նախորդէ ազդեցիկ դրուագ մը.- «Գետաշէն»ի եւ այլ ագգային երգերու հեղինակ՝ Գուսան Հայկազուն կը պատմէ թէ 1992-ին, Շահումեանի գաղթի ընթացքին, հայկական ջոկատներէն մէկը դիրքեր գրաւած է Շահումեանի եւ Մարտակերտի անտառներուն մէջ, անվտանգ գաղթ ապահովելու համար:
Զինուորները կը տեղեկացնեն որ անտառներէն փոքրիկներու ձայներ կու գան, սակայն զինուորներուն արձագանգներուն պատասխանող չըլլար:
Հրամանատարը գունդին կը պատուիրէ որ երգէ «Գետաշէն»ը:
Այդ ժամանակ, թուփերուն մէջէն կը յայտնուի 80 տարեկան ծերունի մը, մէկ փողանի հրացանով, ետեւէն՝ 43 որբուկներ...դրուագ մը՝ որ «Գետաշէն» երգը աւելիով կ՚իմաստաւորէ:
«Հովեր հովեր» երգի մենակատարն է Վանի Եագուպեանը, որ ինքնավստահ շարժուձեւերով կը գրաւէ հանդիսատեսը. անոր կը յաջորդէ «Աղջկայ երգը» քաղցր մենակատարութեամբ՝ Լիսա Սարգիսեանի:
Ժողովրդական «Հալել եմ» երգին մենակատարն է՝ Էրիքա Խուդեանը, որ դարձեալ յստակ առոգանութեամբ եւ ինքնավստահօրէն կը կատարէ երգը:
Յայտագիրը կ՚ամբողջանայ Գ. Էմինի «Կռունկ»ով, զոր Խումբը կը կատարէ համաչափ կերպով:
Բոլոր երգերն ալ առանց վարանումի եւ անգիր կը կատարեն թէ՛ Խումբը եւ թէ մենակատարները, արժանանալով ներկաներուն ջերմ ծափահարութիւններուն:
Յայտագրի աւարտին, ղեկավարը՝ Հռիփսիմէ Տէմիրճեան, որ դաշկանով կ'ընկերակցէր երգողներուն, շնորհակալութիւն կը յայտնէ Համազգայինին, բոլոր ծնողներուն եւ իր ընտանիքին, իրենց ցուցաբերած զոհողութեանց համար:
Յոյժ գնահատելի է Համազգայինի «Գլաձոր» մասնաճիւղի այս նախաձեռնութիւնը. ակնյայտ են ղեկավար՝ Հռիփսիմէ Տէմիրճեանի փորձառութիւնն ու դաստիարակելու անձնուէր ոգին. մեծապէս քաջալերելի են մեր փոքրիկները եւ գովելի՝ իրենց ծնողները:
Թամար Տօնապետեան Թորոնթոհայ ամսաթերթ, Յուլիս 2011
Լոս Անճելըս քաղաքը պատուեց Համազգայինը
«Ասպարէզ» օրաթերթ.- Չորեքշաբթի, 1 Մայիս 2019-ին, Լոս Անճելըսի քաղաքապետական խորհուրդի անդամ Փօլ Գրիգորեան քաղաքին կողմէ պատուագիր մը յանձնեց Համազգային Հայ Մշակութային եւ Կրթական Միութեան Արեւմտեան Ամերիկայի Շրջանային վարչութեան՝ գնահատելով միութեան ծառայութիւնը հայ մշակոյթի ծանօթացման ու զարգացման գործին:
Համազգայինը համահայկական կառոյց ունի: Արեւմտեան Ամերիկայի մէջ, Համազգայինը հիմնուած է 1968-ին։
«Բաբելոնի Աշտարակ» կատակերգութեան ներկայացում (Գանատա)
Թատերական ներկայացումը գրական երկի եւ բեմական գործողութեան համադրութեամբ ստեղծուող իրականութիւն է:
Թատրոնը կեանքի հայելին է. իմաստալից է Սօս Սարգսեանի խօսքը թատրոնի դերի մասին՝
Համազգային Հայ Կրթական եւ Մշակութային միութեան Թորոնթոյի «Գլաձոր» մասնաճիւղի «Դէմ Դիմակ» թատերական յանձնախումբի հրաւէրով, 26 Յունուար 2019-ին, Համազգային Մոնթրէալի «Սանահին» մասնաճիւղի «Պետրոս Ադամեան» թատերախումբը, Հայ Երիտասարդական Կեդրոնի Համազգային թատերասրահին մէջ ներկայացուց «Բաբելոնի Աշտարակ» խիստ քրքջալի կատակերգութիւնը:
Բացումը կատարեց Արա Հասըրճեան բարի գալուստ մաղթելով ներկաներուն եւ թատերախումբին , որ ջերմապէս ընդառաջեց վարչութեան հրաւէրին եւ առիթը ընծայեց թորոնթոհայ գաղութին վայելելու իրենց տարած տքնաջան աշխատանքի արդիւնքը:
«Բաբելոնի Աշտարակ» կատակերգութեան հեղինակն է Մայքըլ Ֆրէյն. թատերախաղը արժանացած է վերջին երեսնամեակի ամէնէն յաջող կատակերգութիւններէն մէկուն համբաւին:
Թատերախաղի հայացումը եւ բեմադրութիւնը կատարած է Վիգէն Թիւֆէնքճեան, որ մաս կազմած է «Պետրոս Ադամեան» թատերախումբին 1971-էն սկսեալ:
Թիւֆէնքճեան ցարդ բեմադրած է ինը թատերախաղեր:
Գնահատելի է բեմադրիչին նուիրեալ մօտեցումը թատերական կեանքի տարբեր երեւոյթներուն հանդէպ, ինչպէս նաեւ համախմբելու երիտասարդ ու նորեկ տարրեր անոնց մէջ արթնցնելու սէր՝ հանդէպ հայ բեմին ու թատրոնին:
Կատակերգութիւնը ներկայացուեցաւ երեք արարներով եւ երկու ընդմիջումներով:
Առաջին արարը կը ներկայացնէ թատերախումբի մը ունեցած ծիծաղաշարժ անցուդարձերը փորձերու ընթացքին, իսկ երկրորդ եւ երրորդ արարները՝ ներկայացումները քուլիսներու մէջ եւ բեմի վրայ:
Համազգայինի «Լիւսի Թիւթիւնճեան» Արուեստի Ֆոնտի Հիմնադրութիւն. Ցարդ Գոյացած Է 50.000 Տոլար
Հովանաւորութեամբ Համազգայինի Կեդրոնական վարչութեան, նախաձեռնութեամբ «Լիւսի Թիւթիւնճեան» ցուցասրահի տնօրէնութեան եւ Թիւթիւնճեան ընտանիքին, ցուցասրահի բարերար Լիւսի Թիւթիւնճեանի յիշատակին հաստատուեցաւ Համազգայինի «Լիւսի Թիւթիւնճեան» արուեստի ֆոնտը:
Ֆոնտի յանձնախումբին մաս կը կազմեն Կեդրոնական վարչութեան ներկայացուցիչը, ցուցասրահի տնօրէնը եւ Թիւթիւնճեան ընտանիքէն երկու ներկայացուցիչներ:
Հիմնադիր յանձնախումբին մաս կը կազմեն դոկտ. Սեպուհ Այնթէպլեան, Յակոբ Հաւաթեան, Սիլվա Թիւթիւնճեան-Էօրտեքեան եւ Քարլա Թիւթիւնճեան:
Ֆոնտը նախ եւ առաջ կը նպատակադրէ կերպարուեստի բնագաւառին մէջ արուեստասէր նորահաս սերունդի հետաքրքրութիւնները եւ տաղանդը զարգացնել` նպաստելով համապատասխան ձեռնարկներու կազմակերպման:
Երկրորդ` քաջալերել երիտասարդներու աստիճանական մասնագիտացումը նոյն մարզին մէջ:
Ֆոնտի եկամուտները կը կազմեն նուիրատուութիւններ, ինչպէս նաեւ` այլ նախաձեռնութիւններ:
Տարեկան իր ծրագիրներուն մէջ ֆոնտը նկատի պիտի ունենայ գեղանկարչական մրցանքներու, երիտասարդական ցուցահանդէսներու, մասթըր քլասներու կազմակերպում` հայրենի եւ այլ արուեստագէտներու մասնակցութեամբ, հայրենի երիտասարդ գեղանկարիչներու Լիբանանի մէջ հիւրընկալում, միջազգային երիտասարդական ցուցահանդէսներու նոր տաղանդներու մասնակցութեան հովանաւորութիւն, հայրենի եւ սփիւռքահայ երիտասարդ գեղանկարիչներու ծանօթացում, հովանաւորութիւն մանկապատանեկան հրատարակութիւններու հետ կապուած գեղարուեստական բաժինի պատրաստութեան, որ կը կատարուի երիտասարդ գեղանկարիչներու կողմէ:
Մշակուած ու հաստատուած է նաեւ ֆոնտին կանոնագրութիւնը:
Ցարդ կատարուած նուիրատուութիւններէն գոյացած է շուրջ 50.000 տոլար եւ 5 միլիոն լ.ո.:
Լիբանանէն դուրս, նուիրատուութիւնները կարելի է փոխանցել դրամատնային հետեւեալ հաշիւին.
Լիբանանի մէջ նուիրատուութիւնները կարելի է կատարել Համազգայինի «Լիւսի Թիւթիւնճեան» ցուցասրահ, «Շաղզոյեան» կեդրոն:
Հեռ. 01-241263
Ե-նամակ. artgallery@hamazkayin.com
ՀԱՄԱԶԳԱՅԻՆԻ «ԼԻՒՍԻ ԹԻՒԹԻՒՆՃԵԱՆ» ԱՐՈՒԵՍՏԻ ՖՈՆՏ
23 Մարտ 2021
Համազգայինի Յունաստանի Շրջանային Վարչութեան մասնակցութիւնը «Dourgouti Island Hotel» գիտական միօրեայ համագումարին (Յունաստան)
27 Մարտ 2015-ին, Աթէնքի Intercontinental պանդոկին մէջ, միօրեայ համագումար մը տեղի ունեցաւ համագործակցութեամբ երեք համալսարաններու՝ Փանտիօ քաղաքական գիտութեանց համալսարանի հաղորդակցական եւ քաղաքակրթական բաժնի, Բիրէայի համալսարանի վարչագիտական, մենեճմընթի եւ զբօսաշրջութեան բաժնի, ինչպէս նաեւ Խարոքոփիօ համալսարանի քարտիսագրութեան բաժանմունքի, հսկողութեամբ փրոֆեսէօրներ Ն. Լէանտրոսի, Ն. Պաքունաքիսի եւ Խ. Խալքիասի։
Տոքթորական իբրեւ թէզ 17 վկայեալներ իրենց առանձին բաժիններով ներկայացուցին 1922-էն՝ Փոքր Ասիոյ աղէտէն ետք հայ գաղթականական մեծ հոսանքի մը Տուրղութի (այժմ Նէոս Գոզմոս) գաղթակայանին մէջ հայերու եւ այլ տարագիր բազմութիւններու տեղաւորումն ու հաստատումը մինչեւ 1960-1964, որմէ ետք հաւաքական տեղափոխութիւն մը կատարուեցաւ դէպի այլ նոր թաղաշրջաններ, Աթէնքէն ոչ շատ մեծ հեռաւորութեան վրայ գտնուող շրջաններու մէջ (Գարէա, Փանիոնիոս, Թաւրոս, Ծիծիֆիէս, Այ Եաննի Ռենտի, եւայլն)։
«Կարկաչ»-ի ելոյթը` Ս. Ծննդեան տօնին առիթով (Լիբանան)
Համազգայինի Լիբանանի Շրջանային վարչութեան կազմակերպութեամբ, Հինգշաբթի, 4 Յունուար 2018-ին, երեկոյեան ժամը 8:00-ին, Սրբոց Վարդանանց եկեղեցւոյ մէջ Համազգայինի «Կարկաչ» երգչախումբը ներկայացուց «Սուրբ Ծննդեան խորհուրդը» օրաթորիայի անդրանիկ կատարումը` խմբավարութեամբ Զաքար Քէշիշեանի եւ դաշնակահար Լիանա Յարութիւնեանի:
Գեղարուեստական ղեկավար եւ խմբավար Զաքար Քէշիշեանը ներկայացման սկիզբը բարի գալուստի խօսք արտասանեց եւ իր մաղթանքները տուաւ Նոր տարուան եւ Ս. Ծննդեան տօներուն առիթով:
«Կարկաչ»-ի համերգի առաջին բաժինը բաղկացած էր հետեւեալ երգերէն` «Կարկաչ», «Պէյրութ», «Թալժ, թալժ», «Սանթա Քլոզ իզ քամինկ թու թաուն», «Ուեն տը սէյնթս կօ մարչինկ ին», «Քում պա եա»:
«Սայլընթ նայթ» երգին ֆլիւթով միացաւ «Կարկաչ»-ի նախկին սաներէն եւ «Բարսեղ Կանաչեան» երաժշտանոցի նախկին ուսանողներէն Թամար Էսքենեան:
Համազգայինի հրատարակչական գործի հիմնադիր Նիկոլ Աղբալեանի օգտագործած առաջին մամուլի տեղադրման եւ Համազգայինի «Վահէ Սէթեան» հրատարակչատան 2017 եւ 2018 տարեշրջաններու հունձքի ներկայացում (Լիբանան)
Երկուշաբթի, 10 Դեկտեմբեր 2018-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Համազգայինի հրատարակչական գործի հիմնադիր Նիկոլ Աղբալեանի օգտագործած առաջին մամուլի տեղադրման եւ Համազգայինի «Վահէ Սէթեան» հրատարակչատան 2017 եւ 2018 տարեշրջաններու հունձքի ներկայացման նուիրուած ձեռնարկը` Հայաստանի Հանրապետութեան 100-ամեակին եւ Համազգայինի Հայ կրթական եւ մշակութային միութեան 90-ամեակին առիթով:
Խօսք առաւ Համազգայինի «Վահէ Սէթեան» հրատարակչատան գրատարածի տնօրէն Յակոբ Հաւաթեան:
Ան իր խօսքին սկիզբը ըսաւ, որ շատ բան պիտի պակսէր արեւմտահայ եւ սփիւռքահայ գրական անդաստանէն, եթէ երբեք Համազգայինը եւ անոր հիմնադիրներէն Նիկոլ Աղբալեանը չունենային հրատարակչական առաքելութեան հաստատման տեսիլքը:
Մանկական, պատանեկան, գրական, գեղարուեստական, պատմական, ուսումնասիրական, Հայ դատի եւ հայկական արուեստի առնչուած բազմահազար գիրքեր, ինչպէս նաեւ հարիւրաւոր դասագիրքեր 87 տարիներու ընթացքին հարստացուցին հայ գրականութեան անդաստանը:
Անոնք իրենց անջնջելի դրոշմը դրին մեր կեանքին վրայ, եւ անոնց բարիքներէն մինչեւ այսօր կ՛օգտուին իրերայաջորդ սերունդներ:
Յակոբ Հաւաթեան նշեց, որ իր հիմնադրութեան օրէն ի վեր միշտ ալ դժուար եղած է հրատարակչական գործի ընթացքը, եւ Աղբալեան ինք որոշ ժամանակ մը պարտաւորուած եղած է իր անձնական միջոցներով շարունակելու եւ պահելու կառոյցը, որպէսզի երաշխաւորէ անոր գոյութիւնը:
Ան յաջողած է իր այս ոգին ու շեշտադրումը քանդակել Համազգայինի ընդհանուր առաքելութեան մէջ:
Իր կամքին ու վճռակամութեան շնորհիւ ահաւասիկ երթը կը շարունակուի մինչեւ այսօր:
Մանրամասնութիւնները կարդալ այստեղ:
Այս առիթով, Համազգայինի Կեդրոնական Վարչութեան ատենապետ Մկրտիչ Մկրտիչեանի խօսքը կարդալ աստեղ:
ՀՀ Զինուած ուժերի պարգեւը Համազգայինի Ուսանողական Ֆորումին
Համազգայինի Ուսանողական Ֆորումի աւանդական ծրագրերից մէկն է այցելել Հայկական Զինուած ուժերի զօրամասեր:
Սոյն թուականի Յուլիսի 26-ին, Համազգայինի Ֆորումը ՀՀ ՊՆ 55537 զօրամաս այցելութեան շրջանակներում պարգեւատրուեց ՀՀ զինուած ուժերի հաւաստագրով եւ պատուոյ գաւաթով ի նշան աշխարհասփիւռ հայ երիտասարդների համախմբման, Հայրենիք-Սփիւռք կապի ամրապնդման եւ հայ մշակոյթի պահպանմանն ու զարգացմանն ուղղուած գործի նուիրման:
Համազգայինի պարախումբերու ելոյթները (Յունաստան)
Համազգայինի «Նայիրի», «Նանօր» եւ «Մարալօ» երկսեռ պարախումբերը, մշակութային տարբեր նախաձեռնութիւններու առիթներով, ելոյթներ ունեցան՝ յոյն ժողովուրդին ներկայացնելով հայկական աւանդական պարերն ու երաժշտութիւնը:
Գլխաւոր ու ամէնէն տպաւորիչ ելոյթը անշուշտ Յունաստանի պաշտպանութեան նախարարութեան նախաձեռնած երեկոն էր, որ տեղի ունեցաւ Աթէնքի Սթիլես Օլիմպիու Տիոս հնագիտական վայրէն ներս:
Ձեռնարկը նուիրուած էր Հայոց եւ Յոյներու Ցեղասպանութեանց եւ յատկանշուեցաւ Յունաստանի պաշտպանութեան նախարար Փանոս Քամէնոսի ողջոյնի խօսքով ու Թուրքիոյ մերժումի քաղաքականութեան դէմ իր խիստ քննադատական արտայայտութիւններով:
Ձեռնարկի գեղարուեստական բաժինին մէջ ելոյթ ունեցան Համազգայինի պարախումբերը, յատկապէս պատրաստուած բեմա-պարային ներկայացումներով, պոնտական մշակութային կազմակերպութեանց հետ միասնաբար:
«Կը յիշենք, կը յարգենք, կը շարունակենք...» խորագիրը կրող ձեռնարկը տեղի ունեցաւ Շաբաթ 21 Մայիս 2016-ին եւ խորապէս տպաւորեց հազարաւոր ներկաները, որոնք հակառակ կանուխէն սկսած անձրեւին, ներկայ եղան բացօթեայ այս խորհրդանշական վայրէն ներս, վայելելով հայկական մշակոյթի բարձրորակ նմոյշները:
Համազգայինի պարախումբը կը մասնակցի Bollywoodի պարի փառատօնին (Յունաստան)
Կիրակի 5 Յուլիս 2015-ի երեկոյեան ժամը 9-ին, Աթէնքի Թեխնոփոլիս Կազիի մէջ տեղի ունեցաւ «Bollywood and Multicultural Dance Festival»ը։
Այս ելոյթը կը բնորոշուի որպէս բազմաբնոյթ երազային ճամբորդութիւն մը, դէպի աւանդական արեւելեան երաժշտութիւն ու պարարուեստի իւրայատկութիւններով ու նկարագրով պատկերացուած արուեստ։
Ձեռնարկը կազմակերպուած է Artistic Studio Oriental Expressionի կողմէ։
Յունաստանի Համազգային Հայ Կրթական ու Մշակու թային Միութեան «Նայիրի» երկսեռ պարախումբը տպաւորիչ ելոյթով մը հանդէս գալով, գեղարուեստական երեկոն ճոխացուց հայ երաժշտութեան, հայկական պարի ու հայկական տարազներու բազմամշակութային ճաշակ մը դրսեւորելով եւ յոյն թէ օտար հասարակութեան լայն հետաքրքրութիւնը շարժելով։
Համազգայնական ընտանիքի հաւաքական ճաշ եւ գեղարուեստական յայտագիր (Յունաստան)
Մտային, հոգեկան, այլեւ գեղարուեստական մշակումի ճաշակով ու տրամադրութեամբ, փոխադարձ ծանօթացման ու միասնաբար վայելքի քանի մը ժամեր հաւաքաբար անցընելու նպատակով, Յունաստանի Համազգային Հայ Կրթական եւ Մշակութային Միութեան Շրջանային Վարչութեան հրաւէրին ընդառաջելով, միութենական անդամներու, վարչութիւններու եւյանձնախումբերու միացեալ ճաշկերոյթ մը տեղի ունեցաւ Կիրակի՝ 20 Դեկտեմբեր 2015ի երեկոյեան, Ֆիքսի «Արամ Մանուկեան» ակումբի սրահէն ներս։
Ժամանակը յաճախ կը դաշնակցի մեզ հետ։
Այսպէս, գործող Շրջանային Վարչութիւնը, Համազգայինի Պատգամաւորական¬Ներկայացուցչական ժողովէն տարի մը անց, նպատակայարմար գտաւ համախմբելու, առաջին հերթին, Ատիկէի մէջ գործող միաւոր կառոյցները, իրարու հետ փոխադարձ ծանօթացման ու ճանաչման լաւ առիթ մը ստեղծելու հեռանկարով։
Սոյն ճաշկերոյթին ներկայ եղան Յունաստանի թեմակալ առաջնորդ Խորէն Արք. Տողրամաճեան, Ատիկէի «Սօս¬Վանի» մասնաճիւղի վարչական կազմը, «Յակոբ Փափազեան» քառաձայն երգչախումբի երկսեռ անդամներ, յանձնախումբն ու սիրուած խմբավար Հրայր Աւագ Քհնյ. Նիկոլեան, «Նայիրի» պարախումբի պարողներ՝ իրենց յանձնախումբով եւ նուիրեալ պարուսոյցով՝ ընկ. Էտկար Եղեան, «Արշաւիր Գազանճեան» թատերախումբը՝ իր յանձնախումբով եւ տաղանդաւոր բեմադրիչով՝ Ալեքսի Սարիեան, Համազգայինի Երաժշտանոցը եւ անոր աշակերտները՝ գլխաւորութեամբ իրենց դաշնակի դաստիարակ ընկ. Գոհար Չիմանեանի, Համազգայինի Լուսանկարչական յանձնախումբի անդամներ, դիմատետրի «facebook» յանձնախումբը, ինչպէս նաեւ Յունաստան ծնած կամ ապրող երիտասարդ տաղանդաւոր նուագողներ, որոնց ելոյթը վայելեցինք քանի մը շաբաթ առաջ, իրենց փորձառու դաստիարակ տիկին Այտա Փաշինեանի գլխաւորութեամբ։
Նոր սերունդի դերն է իր ազգի պատմութիւնը գրել։ Եւ մեր երիտասարդները իրենց համեմատական որակով կը գրեն յունահայ գաղութի իրենց վիճակուած բաժնի պատմութիւնը։
Մեր միութիւնները ա՛յդ երաշխաւորութիւնը կու տան անոնց՝ սորվեցնելով, որ հաւաքական շահը անհատական շահէն աւելի բարձր պէտք է դասել։
Ճաշկերոյթին յաջորդող գեղարուեստական բաժինը վարելու պարտականութիւնը վստահուած էր ընկ. Լիլիթ Մուրատեանին։
Ընկերուհին առաջին առթիւ խօսք տուաւ յունահայոց թեմակալ առաջնորդ Խորէն Արք. Տողրամաճեանին, որ վեր առաւ հայ մշակոյթի դերը յատկապէս սփիւռքեան հայագաղութներուն մէջ, ինչ որ յաւելեալ իմաստ կուտայ նոր սերունդին՝ հայ մշակոյթին փարելու եւ հայկական արժէքները պահպանելու տեսակէտէ։
Համազգայինի Կիպրոսի «Դիմակ» թատերախումբի հերթական ներկայացումը՝ «Ո՞վ է Մեղաւորը»
Համազգայինի Կիպրոսի «Օշական» Մասնաճիւղի «Դիմակ» թատերախումբը Շաբաթ, 13 Յունուար 2018-ին դարձեալ Նիկոսիոյ հայութեան ներկայացաւ, Յարութ Թահմազեանի հեղինակած ու բեմադրած «Ո՞վ է Մեղաւորը» զաւեշտով:
Նախ քան ներկայացումը, վարչութեան ատենապետ Արթօ Դաւիթեան իր խօսքին մէջ շնորհակալութիւն յայտնեց հեղինակ ու բեմադրիչ Յարութ Թահմազեանին, դերակատարներուն, օժանդակողներուն ու յատկապէս Թատերական Յանձնախումբի անդամներուն, որոնց երկար ու հետեւողական աշխատանքին արդիւնքն էր այս ներկայացումը:
Ռուսական Մշակութային Կեդրոնի հանդիսասրահը ծայրէ ծայր լեցուցած հանդիսականները մեծ հաճոյքով հետեւեցան թատերակին, որ սկիզբէն մինչեւ վերջ ընթացաւ արագ ու սահուն կերպով, դերակատարներուն՝ Նազարէթ Ատուրեանի, Մարսիա Ատուրեան-Պոհճէլեանի, Սոնիա Չիլինկիրեանի, Վաչէ Թունճիկեանի, Կրեկորի Մկրտիչեանի, Տիգրան Ատուրեանի եւ Վարդան Կոստանեանի խաղարկութեամբ:
Հանդիսատեսները բուռն ծափահարութիւններով գնահատեցին ներկայացումը, շնորհաւորութեան ու հիացումի խօսքեր ընծայելով բեմադրիչին ու դերակատարներուն, որոնք Համազգայինի «Դիմակ» Թատերախումբին համար յաջողութիւն մը եւս արձանագրեցին, ուրախ եւ հաճելի ժամանց ընծայելով թատերասէր հասարակութեան:
Համազգայինի Սուրիոյ «Սարդարապատ» եւ «Շուշի» պարախումբերու ելոյթ
24 Սեպտեմբեր 2017-ին փունջ մը աւանդական ու ժամանակակից պարերով ելոյթ ունեցան Համազգայինի Սուրիոյ «Նիկոլ Աղբալեան» մասնաճիւղի «Սարդարապատ» եւ «Շուշի» պարախումբերը` գեղարուեստական ղեկավարութեամբ Գարմեն Էֆէեանի եւ Վրէժ Թերզեանի:
Սուրիոյ եւ Հայաստանի զոյգ քայլերգներէն ետք, ներկաները մէկ վայրկեան յոտնկայս լռութեամբ յարգեցին բոլոր նահատակներուն յիշատակը:
Ապա հայերէն եւ արաբերէն բացման խօսքերով Պեթի Քիլերճեան եւ Սալբի Թիւֆենքճեան յայտնեցին, որ զոյգ պարախումբերը կու գան ողջունելու հալէպահայութիւնը, սկսելու նորն ու գեղեցիկը, շարունակելու Համազգայինի աւանդը:
Անոնք անգամ մը եւս հաստատեցին, որ Համազգայինը հաւատարիմ կը մնայ իր առաքելութեան եւ հայկական պարային աւանդութիւնները գնահատելով` կը փոխանցէ զանոնք նորահաս սերունդին` երաշխաւորելու անոր գոյատեւումը:
Յայտագիրը կ՛ընդգրկէր հայկական` ազգագրական, արաբական` հայրենասիրական եւ օտար` իտալական, պարսկական, վրացական, հնդկական եւ «Սալսա» պարերը:
Օրուան հանդիսավար Պեթի Քիլերճեան բանաստեղծական մէջբերումներով հարստացուց յայտագիրը` վեր առնելով հայ արուեստի անկորոյս արժէքները:
Ելոյթին ընթացքին ցուցադրուեցաւ «Սարդարապատ» եւ «Շուշի» մանկապատանեկան պարախումբերու 2017 տարեշրջանի նախապատրաստական փորձերն ու նախկին ելոյթները ներկայացնող տեսերիզ մը:
Աւարտին խօսք առաւ Յուսիկ քհնյ. Սեդրակեանը, որ բարձր գնահատեց զոյգ պարախումբերուն ելոյթը երկրի նման պայմաններուն մէջ, ապա դրուատիքով անդրադարձաւ այն ծնողներուն, որոնք իրենց զաւակները Համազգայինին կը վստահին` անոնց մէջ վառ պահելու համար հայկական մշակութային արժէքները:
Համազգայինի եւ Երեւանի Պետական Համալսարանին գործակցութեամբ «Հայոց Պատմութեան Հիմնահարցեր»-ու հեռուսուցման ծրագիրի ծանօթացման հանդիպում (Լիբանան)
«Ազդակ Օրաթերթ».- Համազգայինի Լիբանանի Շրջանային վարչութեան կազմակերպութեամբ եւ համագործակցութեամբ Երեւանի պետական համալսարանի Հայագիտական հետազօտութիւններու հիմնարկին, Երկուշաբթի, 22 Փետրուար 2016-ի երեկոյեան ժամը 7:00-ին, Համազգայինի «Լ. Շանթ» կեդրոնի «Գ. եւ Հ. Արմէնեան» սրահին մէջ երկրորդ անգամ ըլլալով տեղի ունեցաւ «Հայոց պատմութեան հիմնահարցեր»-ու հեռուսուցման խտացեալ եռամսեայ ծրագիրի մասնակիցներու ծանօթացման հանդիպում:
Հանդիպումին ներկայ էին Համազգայինի Շրջանային վարչութենէն անդամներ եւ մասնակիցներ:
Բարի գալուստի խօսքով հանդէս եկաւ Րաֆֆի Տեմիրճեան: Ան ըսաւ, թէ ծրագիրը նպատակ ունի ապահովել մասնագիտական կրթութիւն հեռուսուցման համակարգով, ապա ներկաները համացանցային տեսահանդիպում մը ունեցան Երեւանի պետական համալսարանի Հայագիտական հետազօտութիւններու հիմնարկի տնօրէն դոկտ. Մհեր Յովհաննիսեանին հետ:
Ան մանրամասն ներկայացուց ծրագիրին, դասընթացքին եւ քննութեան մասին բոլոր անհրաժեշտ տեղեկութիւնները:
Ներկաները առիթ ունեցան լուսաբանական հարցումներով դիմելու դոկտ. Մհեր Յովհաննիսեանին:
Հանդիպումի աւարտին ներկաները ամբողջացուցին մասնակցութեան դիմումը:
Նշենք, որ դասընթացքը պիտի սկսի 1 Մարտ 2016-ին:
Համազգայինի «Զուարթնոց» երգչախումբը Դամասկոսի մէջ իր փայլուն համերգով եզրափակեց Սուրիական Երգչախումբերու Փառատօնը
Երգեցին ու Համատեղ երգեցողութեամբ հաւաքական աշխատանքի գեղեցկագոյն օրինակը տուին:
Երգեցին ու երգի ճամբով իրենց սէրն ու հաւատարմութիւնը յայտնեցին Սուրիական Հայրենիքին:
Երգեցին՝ ցոլացնելով Սուրիոյ իսկական պատկերը, որովհետեւ, փառատօնի գեղարուեստական ղեկավար Մայեսթրօ Միսաք Պաղպուտարեանի խօսքով, երգչախումբը հաւաքական աշխատանքի արդիւնք է, իսկ զանազան քաղաքներ եւ գոյներ ներկայացնող երգչախումբերու համատեղ երգեցողութիւնը Սուրիայէն ներս մշակոյթներու համակեցութիւնը կը ցոլացնէ:
Հովանաւորութեամբ Սուրիոյ Մշակոյթի Նախարարութեան, կազմակերպութեամբ «Ասատ» Մշակոյթի եւ Արուեստի Տան Ընդհանուր Խորհուրդին, մասնակցութեամբ Սուրիոյ զանազան քաղաքներէն ժամանած իննը երգչախումբերու, Շաբաթ, 25 Փետրուարէն Հինգշաբթի, 2 Մարտ 2017-ի տեւողութեան, Սուրիոյ մայրաքաղաք Դամասկոսի «Ասատ» Մշակոյթի եւ Արուեստի տան Օփերայի սրահին մէջ տեղի ունեցաւ Սուրիական Երգչախումբերու Փառատօնը:
Խումբերը մէկ շաբթուան ընթացքին հանդէս եկան առանձին համերգներով: Ապա անոնք համատեղ երգեցողութեամբ եզրափակեցին փառատօնը՝ աւելի քան 250 անդամներէ բաղկացած բազմերանգ խումբ մը կազմելով:
Համազգայինի «Զուարթնոց» երգչախումբը հայկական միակ երգչախումբն էր: Յատկանշական էր «Զուարթնոց»ի մասնակցութիւնը այս համերգին:
Խումբ, որ հակառակ Հալէպի պատերազմական դժուար պայմաններուն, շարունակեց իր գործունէութիւնը եւ հրաւիրուեցաւ Դամասկոս, որպէս 47-ամեայ վաստակ ունեցող բազմաձայն երգչախումբ:
«Զուարթնոց«ը ելոյթ ունեցաւ վերջին օրը՝ Հինգշաբթի, 2 Մարտ 2017-ի երեկոյեան ժամը 6:00-ին, խմբավարութեամբ Գայիանէ Սիմոնեան-Տէրեանի, դաշնամուրի ընկերակցութեամբ Ռուզան Պարսումեանի:
Հալէպէն Դամասկոս երկար ճամբայ կտրած «Զուարթնոց»ի անդամները թօթափեցին յոգնութիւնն ու բազմաձայն երգեցողութեամբ նախ գովերգեցին Հալէպի յաղթանակը՝ մեկնաբանելով Մաուսուիյի «Մապրուք Նասրաք», «Ռասասաք Հալապ», Էլի Շուէրի «Ռայաթէք պըլ Ալի», Զիատ Պըթրոսի «Ալ Հաքքու Սիլահի» արաբական հայրենասիրական երգերն ու Սելիմ Մասրիի «Լեմմէ Պետէ եթեսեննէ» ստեղծագործութիւնը, ապա ներկայացուցին հայկական երգարուեստէն ընտիր ստեղծագործութիւն մը՝ Թաթուլ Ալթունեանի «Հոյ Նար»ը, որմէ ետք Սետուէյի «Մոսկովեան Գիշերներ« ռուսական երգը:
Համերգը եզրափակուեցաւ Մաուսուիյի «Մապրուք Նասրաք» երգով:
Համերգին ներկայ էին պետական բարձրաստիճան պաշտօնեաներ, երեսփոխան դոկտ. Նորա Արիսեան, Համազգայինի Կեդր . Վարչութեան անդամ Կարօ Մանճիկեան, Համազգայինի Սուրիոյ Շրջ. Վարչութեան ներկայացուցիչներ, դամասկահայ, տեղացի եւ օտար հանդիսատեսներ:
«Զուարթնոց»ը իր բարձրորակ երգեցողութեամբ արժանացաւ ջերմ ծափողջոյններու եւ հանդիսատեսի գնահատանքին:
Հետաքրքրական էր Փառատօնին եզրափակիչ բաժինը:
Փառատօնի գեղարուեստական ղեկավար Մայեսթրօ Միսաք Պաղպուտարեան տեղացի երգչախումբերու աւելի քան 250 անդամները ի մի բերելով բաժնած էր խումբերու եւ ստեղծած աշխատանքային խմբակներ:
Իւրաքանչիւր խմբակ ընտրած էր նախադասութիւն մը, որ ռիթմիկ երգեցողութեամբ նախ առանձնաբար կատարեց, ապա բոլոր խմբակները միասնաբար հնչեցուցին իրենց ընտրած ռիթմիկ նախադասութիւնները՝ ստեղծելով գեղեցիկ, միաժամանակ հնչեղ ներդաշնակութիւն մը:
Երգչախմբային երգեցողութեան այս ոճը նորութիւն մըն էր, որ մասնակից երգչախումբերուն համատեղ աշխատելու առիթ ընծայեց:
Այնուհետեւ երգչախումբերը միասնաբար երգեցին հայրենասիրական երկու երգեր՝ զանոնք նուիրելով Սուրիական Հայրենիքին:
Հանդիսութեան աւարտին, իւրաքանչիւր երգչախումբ գնահատագիրով պարգեւատրուեցաւ կազմակերպիչ մարմնին կողմէ:
Համազգայինի Սուրիոյ Շրջ. Վարչութեան ուղղուած գնահատագիրը ստանձնեց խմբավարուհի Գայիանէ Սիմոնեան-Տէրեան, որ իր կարգին Շրջ. Վարչութեան կողմէ արծաթեայ վահան մը նուիրեց Դամասկոսի Մշակոյթի եւ Արուեստի տան:
Գեղարուեստական իր արժէքին կողքին, համերգը ուղերձ մըն էր Սուրիոյ տագնապը հրահրող ու անոր պատկերը աղաւաղել փորձող բոլոր կողմերուն:
Ուղերձ մը, որ կը յուշէր, թէ Սուրիան մշակոյթներու համակեցութեան եւ փոխադարձ հանդուրժողութեան երկիր է ու պիտի շարունակէ պահպանել իր դիմագիծը այսպիսի բարձրորակ ու գօտեպնդող ելոյթներով եւս:
ԳԱՆՁԱՍԱՐ
Համազգայինի «Կարկաչ» երգչախումբը ներկայացուց Ամանորի եւ Ս. Ծննդեան աւանդական երգեր (Լիբանան)
«Պէյրութ Չենց» փառատօնի ելոյթներուն ծիրին մէջ, որոնց բացումը տեղի ունեցաւ Երեքշաբթի, 1 Դեկտեմբեր 2015-ին, Կիրակի, 20 Դեկտեմբերին, երեկոյեան ժամը 6:00-ին, Հայ աւետարանական Ա. եկեղեցւոյ մէջ տեղի ունեցաւ փառատօնին 20-րդ ելոյթը` «Ծնունդ անտուն փոքրիկներու համար» խորագիրով` Համազգայինի «Կարկաչ» մանկապատանեկան երգչախումբին կատարողութեամբ, Զաքար Քէշիշեանի խմբավարութեամբ եւ Լիանա Յարութիւնեանի ընկերակցութեամբ դաշնակի վրայ:
Ելոյթին բացումը կատարեց «Պէյրութ Չենց» փառատօնի հիմնադիր Միշլին Ապի Սամրա: Ըստ Ապի Սամրայի, Ս. Ծնունդը դիմաւորելու լաւագոյն ձեւը փոքրիկներու ուրախալի եւ խաղաղաբեր երգերը վայելելն է:
Ան յայտնեց, որ «Կարկաչ» երգչախումբի այս ելոյթի երգերու ցանկը ներշնչուած է Քլոտ Տեպիւսիի «Անտուն փոքրիկներու Ծնունդ» երգէն:
Աւելի քան 19 տարիներ առաջ Լիբանանի մշակութային բեմերուն վրայ իր ներկայութիւնը հաստատելէ ետք, այս տարի եօթներորդ անգամն ըլլալով «Կարկաչ» մանկապատանեկան երգչախումբը կը մասնակցի «Պէյրութ Չենց» փառատօնի ելոյթներուն:
Ապի Սամրա իր խօսքը եզրափակեց յոյս յայտնելով, որ բոլոր անտուն փոքրիկները շուտով ապաստան գտնեն:
«Քնար» պարախումբը «Այգ»-ի ընկերակցութեամբ խանդավառեց «Էմիլ Լահուտ» սրահի հանդիսատեսները (Լիբանան)
«Ազդակ» օրաթերթ.- Կազմակերպութեամբ Համազգայինի Լիբանանի Շրջանային վարչութեան, Ուրբաթ, 3 Յունիս 2016-ին, երեկոյեան ժամը 8:30-ին, «Էմիլ Լահուտ» սրահին մէջ տեղի ունեցաւ Համազգայինի Լիբանանի Շրջանային վարչութեան «Քնար» պարախումբի ելոյթը` մասնակցութեամբ Համազգայինի «Այգ» երիտասարդական երգչախումբին եւ նուագախումբին:
«Քնար» պարախումբին գեղարուեստական ղեկավարն է Յովհաննէս Խաչիկեան, պարուսոյցը` Գարիկ Խաչիկեան, որոնք Հայաստանէն հրաւիրուած են, հետեւելու խումբի աշխատանքներուն:
Այս տարուան ելոյթին մէջ պարի յայտագիրի յատկութեան կողքին զգալի էր «Այգ» երիտասարդական երգչախումբին ներկայութիւնը, որուն գեղարուեստական ղեկավար եւ խմբավարն է Զաքար Քէշիշեան:
Յայտագիրի առաջին բաժինին մէջ «Քնար» պարախումբը ներկայացուց շարք մը պարեր, որոնց յաջորդեց Տհոլահարներու համոյթին ելոյթը եւ «Գայեանէ» պարի դպրոցին կողմէ «Հիփհոփ» պարի ներկայացում մը: Ելոյթի առաջին բաժինին մէջ ներկայացուեցաւ նաեւ «Սալսա» (հեղինակ` Մայք Փոլատեան), ջութակի նուագով մը ներկայացաւ Լուսինէ Շամասեան, «Վալս», «Թանկօ» եւ այլն:
Կարճ դադարէ մը ետք, երկրորդ բաժինով ելոյթը սկսաւ «Այգ» երիտասարդական երգչախումբին եւ նուագախումբին երգերով, որոնց պարերով կ՛ընկերակցէր «Քնար» պարախումբը:
Համազգայինի «Քնար» պարախումբը մասնակցեցաւ «Իմ Հայաստան» համահայկական երրորդ փառատօնի բացման հանդիսութեան եւ պարգեւատրուեցաւ Սփիւռքի Նախարարութեան ոսկիէ մետալով
Ուրբաթ, 22 Յուլիս 2016-ին Ա. Սպենդիարեանի անուան օփերայի եւ պալէի ազգային ակադեմական թատրոնին մէջ պարարուեստի օրերու սկիզբով տեղի ունեցաւ Հայաստանի Հանրապետութեան անկախութեան 25-ամեակին նուիրուած «Իմ Հայաստան» փառատօնի բացման հանդիսաւոր արարողութիւնը, որ կազմակերպուեցաւ Հայաստանի Հանրապետութեան նախագահին բարձր հովանաւորութեամբ:
Հայաստանի Հանրապետութեան քայլերգի ունկնդրութենէն ետք Նաւասարդ արք. Կճոյեան Տէրունական աղօթքով օրհնեց փառատօնի մասնակիցներն ու հիւրերը:
Հայաստանի Հանրապետութեան նախագահի ողջոյնի ուղերձը ներկայացուց սփիւռքի նախարար Հրանուշ Յակոբեան:
Ելոյթ ունեցան փառատօնին մասնակցելու համար աշխարհի 25 երկիրներէ հասած 48 պարախումբերը, որոնց շարքին` Համազգայինի Լիբանանի «Քնար», Ֆիլատելֆիոյ «Մեղրի» եւ Նիւ Ճըրզիի «Նայիրի» պարախումբերը:
Յայտնենք, որ Հինգշաբթի, 21 Յուլիսին, Յակոբ Պարոնեանի անուան հանդիսասրահին մէջ, Համազգայինի «Քնար» պարախումբը Համազգայինի Նիւ Ճըրզիի եւ Ֆիլատելֆիոյ պարախումբերուն հետ առանձին ելոյթ ունեցաւ:
Միւս կողմէ, Շաբաթ, 23 Յուլիսին Համազգայինի «Քնար» պարախումբը հիւրընկալուեցաւ Հայաստանի Հանրապետութեան սփիւռքի նախարարութեան կողմէ:
Համազգայինի «Լիւսի Թիւթիւնճեան» ցուցասրահի մասնակցութիւնը «Պէյրութ Արթ Ֆեր»ին (Լիբանան)
Կազմակերպութեամբ «Պէյրութ Արթ Ֆեր»-ին, Հինգշաբթի, 15 Սեպտեմբեր 2016-ին, երեկոյեան ժամը 6:00-ին, «Պիել»-ի մէջ տեղի ունեցաւ այս տարուան «Պէյրութ Արթ Ֆեր» ցուցահանդէսին բացումը:
«Պէյրութ Արթ Ֆեր»-ը լուսարձակի տակ կ՛առնէ Միջին Արեւելքի, Հիւսիսային Ափրիկէի եւ Հարաւային Ասիոյ տաղանդաւոր արուեստագէտները եւ կ՛արժեւորէ անոնց արտայայտութեան արդիական ոճը:
Այս տարի «Պէյրութ Արթ Ֆեր»-ին կը մասնակցին 20 երկիրներէ 300 արուեստագէտներ, 45 ցուցասրահներու հովանաւորութեան տակ, որոնց կողքին 4-րդ տարին ըլլալով կը մասնակցի նաեւ Համազգայինի «Լիւսի Թիւթիւնճեան» ցուցասրահը` ներկայացնելով Միսաք Թերզեանի, Արթիւր Ք.-ի եւ Համմուտ Շանթութի գործերը:
Միսաք Թերզեան կը ցուցադրէ տարբեր հաւաքածոներու պատկանող երեք գործեր` «Օտալիսք», «Թրիօ Շամփեթր» եւ «Լէօ Թան տէ Միմոզա»:
«Օտալիսք»-ը մաս կը կազմէ կիսավերացական փոխաբերական արտայայտութեան հաւաքածոյին, որով ծանօթ է Թերզեան:
«Թրիօ Շամփեթր»-ը կը վերաբերի երաժշտութեան նիւթին, իսկ «Լէօ Թան տէ Միմոզա»-ն` մայրութեան:
Ըստ Թերզեանի, ներշնչումը կարեւոր չէ, այլ նորարարութիւնը. ան պէտք է յաջողի ինքզինք զարմացնել իւրաքանչիւր գործի աւարտին` երաշխաւորելու համար գործին յաջողութիւնը:
Թերզեան յայտնեց, որ ան տարիներու ընթացքին կրնայ վերադառնալ տրուած նիւթի մը եւ զայն կրկին աշխատիլ, սակայն տարբեր դիտանկիւնէ:
Թերզեանի գործերուն արդիականութիւնը վրձիններու հարուածներուն եւ գոյներու արտայայտութեան մէջ է, յատկապէս «Թրիօ Շամփեթր»-ին պարագային, ուր չենք տեսներ երեք երաժիշտներ, բայց կրնանք նշմարել գոյներու ներդաշնակ երեք ամբողջութիւններ:
Համազգայինի «Մարալօ» պարախումբի բարեկենդանեան պարհաւաքոյթը (Յունաստան)
Կիրակի՝ 28 Փետրուար 2016-ի երեկոյեան ժամը 6-9, Գոքինիոյ «Զաւարեան» կեդրոնի զոյգ սրահներուն մէջ, տեղի ունեցաւ Յունաստանի Համազգային Հայ Կրթական եւ Մշակութային Միութեան փոքրերու «Մարալօ» պարախումբի պարհաւաքոյթը, կազմակերպութեամբ համանուն խումբի նորանշակ ԾՆողական Միութեան, միաւորի վարչութեան, պարուսոյցի ու օգնականներու։
Ձեռնարկին ներկայ եղաւ նաեւ Գոքինիոյ հոգեւոր հովիւ Տ. Վահրիճ Աբղ. Ղարախանեան։
Երգը, պարը, զուարճութիւնը, խաղը այլեւ Ծնողականի ընկերուհիներուն կողմէ ու այլ ծնողներէ սիրայօժարօրէն պատրաստուած հիւրասիրութիւնը, ինչպէս նաեւ խնճոյքի ընթացքին հրամցուած գեղարուեստական յայտագիրը, սքանչելի ամբողջութիւն մը կազմեցին շուրջ 50 փոքրերու եւ երկու տասնեակէ աւելի իրենց ծնողներուն, որոնք միասնաբար ըմբոշխնեցին ներկայացուած օրուան ծրագիրը։
Այսօր պիտի սկսի Համազգայինի 21-րդ Ուսանողական Հաւաքը (Ֆորում)
Այսօր` Շաբաթ, 11 Յուլիս 2015-ին Երեւանի մէջ պիտի սկսի Համազգայինի 21-րդ ուսանողական հաւաքը (ֆորում), որ աւելի քան երկու տասնամեակէ ի վեր կը շարունակէ իր առաքելութիւնը` աշխարհի տարբեր երկիրներու մէջ ուսանող հայ համալսարանականներուն համար ըլլալ համախմբման իւրայատուկ առիթ, կամրջում ստեղծել անոնց միջեւ, ազգային արմատներուն ու մշակութային ժառանգութեան հաղորդակից դարձնել:
Այս հաւաքը նաեւ առիթ կ՛ըլլայ միտքերու փոխանակումներու, քննարկումներու, աշխարհի տարբեր երկիրներու մէջ ապրող հայերու մտայնութեան եւ իրականութեան ծանօթանալու:
Այս տարի Համազգայինի ուսանողական հաւաքին կան 37 մասնակիցներ, որոնք կու գան գրեթէ բոլոր գաղութներէն` Միացեալ Նահանգներու արեւելեան եւ արեւմտեան ափերէն, Քանատայէն, Աւստրալիայէն, Լիբանանէն, Սուրիայէն, Ֆրանսայէն, Արցախէն, Հայաստանէն, Թիֆլիսէն եւ Ջաւախքէն:
Գոյութիւն ունի պատասխանատու կազմ` Լիբանանէն, Քանատայէն եւ Միացեալ Նահանգներէն:
Համազգայինի Կեդրոնական Վարչութիւնը կը պարգեւատրէ Համազգայինի Ուսանողական Հաւաքին (Ֆորում) հիմնադիրները «Ֆորումի Ապահովութեան» Հիմնադրամի ստեղծում
Հովանաւորութեամբ Համազգայինի Կեդրոնական վարչութեան, կազմակերպութեամբ Համազգայինի Մ. եւ Հ. Արսլանեան ճեմարանի շրջանաւարտներու միութեան եւ Ֆորումի գրասենեակին, Կիրակի, 19 Յուլիս 2015-ին, կէսօրուան ժամը 1:00-ին, Մ. եւ Հ. Արսլանեան ճեմարանի «Տոքթ. Ատրինէ Գարագաշեան» սրահին մէջ տեղի ունեցաւ «Համազգայինի ֆորումի բարեկամներու մտերմիկ ճաշկերոյթ» ձեռնարկը:
Ձեռնարկին ներկայ էին Ֆորումի երկար տարիներու նուիրատուներ եւ բարեկամներ, ինչպէս նաեւ Ֆորումի նախկին մասնակիցներ, պատասխանատուներ եւ դասախօսներ:
Համազգայինի Կեդրոնական վարչութեան եւ Ֆորումի գրասենեակին անունով ձեռնարկին բացումը կատարեց Արին Գալուստեան, որ ներկաներուն բարի գալուստ մաղթելէ ետք յայտնեց, որ «Համազգայինի ֆորումի բարեկամներու մտերմիկ ճաշկերոյթ»-ին նպատակն է յիշել Ուսանողական հաւաքի (Ֆորումի) գաղափարը յղացող եւ բազմաթիւ տարիներ այդ հաւաքը գործադրող ու աշխատանքները տանող հիմնադիրները, մանաւանդ անոնց ի գործ դրած ճիգերը:
Գալուստեան յայտնեց, որ Համազգայինի Կեդրոնական վարչութիւնը կը գիտակցի Ֆորումի աշխատանքներուն շարունակականութեան կարեւորութեան եւ մեկնելով այդ գիտակցութենէն կը յայտարարէ «Ֆորումի ապահովութեան» հիմնադրամի ստեղծումը: Գալուստեան յայտարարեց, թէ «Ֆորումի ապահովութեան» հիմնադրամը կը սկսի գործել տէր եւ տիկին Ատոմ եւ Սելլա Թնճուկեաններու 5,000 (հինգ հազար) տոլարի նուիրատուութեամբ:
Ապա խօսքը փոխանցուեցաւ օրուան ձեռնարկի թամատա Ճորճ Թորոսեանին, որ Ֆորումին հետ իր կապն ու փորձառութիւնը բաժնելէ ետք ներկաներուն հետ հերթաբար բեմ հրաւիրեց Նարէ Աղասարգիսեանն (դաշնակ) ու Խաժակ Խաչատուրեանը (ջութակ), ապա ընդմիջումէ մը ետք՝ Ալին Նագգաշեանն ու Հրակ Գարագաշեանը, որոնք ներկայացուցին փունջ մը հայերէն եւ օտար նուագներ ու երգեր:
Գեղարուեստական յայտագիրի ընդմիջումներուն ընթացքին ճաշկերոյթին ներկայ եղող նախկին ֆորումականներ ներկայացուցին իրենց փորձառութիւնը, անցեալի յուշերն ու ապրումները:
Ձեռնարկին ուղղակի կապով միացան ընթացքի մէջ եղող Ֆորում 2015-ի մասնակիցներն ու պատասխանատուները, որոնք ներկայացուցին Ֆորումի առօրեայ ծրագիրներն ու իրենց զգացումները:
Նշենք, որ Ֆորում 2015-ը սկսած է 11 Յուլիսին եւ իր աւարտին կը հասնի 25 Յուլիս 2015-ին, անոր աշխատանքները տեղի կ՛ունենան Հայաստանի եւ Արցախի մէջ:
Ձայնագրուած տեսերիզով իր սրտի խօսքը փոխանցեց Ֆորում 2014-ի Պոլիսէն մասնակցող Սարին Ագպաշ:
Աւարտին բեմ հրաւիրուեցաւ Համազգայինի Կեդրոնական վարչութեան փոխատենապետ Մկրտիչ Եափուճեան, որ անդրադառնալով Ֆորումի նախաձեռնութեան կարեւորութեան, 21-ամեայ փորձառութեան եւ աշխատանքին, յատկապէս անոր հիմնադիր խմբակի հետ հետեւողական եւ անխոնջ աշխատանքին, հերթաբար ներկայացուց եւ յուշանուէրով պարգեւատրեց Շուշիկ Արսլանեանը, Հուրիկ Պաղտասարեանը, Հրաչ Սիմոնեանը եւ Սելլա Թնճուկեանը:
Պարգեւատրուողները ստանձնելէ ետք իրենց յուշանուէրները փոխանցեցին իրենց սրտի խօսքերը, որոնց ընթացքին անոնք անդրադարձան Ֆորումի գաղափարին, առաջին տարիներու դժուար աշխատանքին, երիտասարդութիւնն ու ուսանողութիւնը հայկական մթնոլորտի մէջ պահելու եւ հայ մշակոյթին ծանօթացնելու տարուած ճիգերուն եւ շարք մը այլ նպատակներ, որոնց իրագործման համար ստեղծուած է սոյն հաւաքը եւ տակաւին կը շարունակէ գործել:
Ձեռնարկին ընթացքին ներկաները կատարեցին նուիրատուութիւններ` նորաստեղծ «Ֆորումի ապահովութեան» հիմնադրամին համար:
Համազգայինի հայ տաղանդաւոր երաժիշտներու նուիրուած մշակութային երեկոն (Յունաստան)
Երբ ապագան կը պատուէ անցեալը...
Ատիկէի Համազգայինի «Սօս-Վանի» մասնաճիւղի վարչութեան նախաձեռնութեամբ ու կազմակերպութեամբ, Կիրակի՝ 6 Դեկտեմբեր 2015-ի րեկոյեան ժամը 8ին, Աթէնքի քաղաքապետական «Աննա եւ Մարիա Քալութա» հանդիսասրահէն ներս, տեղի ունեցաւ հայ տաղանդաւոր երիտասարդ երաժիշտներու մշակութային երեկոն, իսկապէ՛ս գեղարուեստական վայելքի բարձր մթնոլորտի մը մէջ։
Սոյն երեկոն նպատակ ունէր յարգանքի տուրք մատուցանելու Հայոց Ցեղասպանութեան զոհերու յիշատակին, եւ անշուշտ՝ Հարիւրամեակի ծիրէն ներս, ի՛նչ որ յաւելեալ յուզում, արժէք, այլեւ նպատակասլացութիւն կուտար ե՛ւ երիտասարդ կատարողներուն, ե՛ւ զայն գոհունակութեամբ ընկալող մեր ժողովուրդին, ի մասնաւորի հաւաքուած ներկաներուն։
Ամբողջ ձեռնարկին ընդհանուր բնաբանն էր՝ «Երբ ապագան կը պատուէ անցեալը...»։
Մէկ խօսքով՝ հինը եւ նորը. նորը եւ տեսլականներով պարուրուած մեր հեռանկարային գալիքը, ապագա՜ն...։
Գեղարուեստական այսպիսի ձեռնարկներ դիւրին չեն պատրաստուիր. երկար ամիսներու աշխատանք կը պարտադրեն, եւ վարչութիւնն ու իր մշակութային յանձնախումբը ձեռք-ձեռքի տուած, մէկ մարդու պէս աշխատելով՝ յաջողեցան լաւագոյն արդիւնքի մը հասցնել ձեռնարկը։
Աւելցնենք, որ այս երեկոյին համար պատրաստած էր գեղարուեստական աֆիշ մը ու գեղատիպ յայտագիր մը։
Աֆիշը՝ օրեր առաջ արդէն զետեղուած էր մեր ազգային հաստատութիւններու եւ ակումբներու, ինչպէս նաեւ «Ազատ Օր»ի մէջ լոյս տեսած յայտարարութեան մէջ։
Յատկանշական է, որ յայտագրի վերջին էջին մէջ լոյս տեսած էին հայկական պատմական ու աւանդական նոթագրութեան համակարգի ու միջնադարեան երաժշտութեան խաղագրութեան նմոյշներ ու բացատրողական։
«Համազգային»ի «Մինաս եւ Գոհար Թէօլէօլեան» գրական մրցանակ (ԱՄՆ)
Ա.Մ.Ն. Արեւելեան շրջանի «Համազգային»ը ուրախութեամբ կը ծանուցանէ յաջորդաբար երրորդ տարին ըլլալով «Մինաս եւ Գոհար Թէօլէօլեան» Ժամանակակից Գրականութեան Մրցանակաբաշխութեան արդիւնքը:
Այս տարի Ալիս Օհաննէսեան շահած է վերոյիշեալ մրցանակը իր «Օրհանի Ժառանգութիւնը» գործին համար:
Ալիս Օհաննէսեան ծնած է Քուէյթ, ապա երեք տարեկանին գաղթած Հարաւային Քալիֆորնիա եւ ներկայիս կը բնակի Սան Հուան Քափիսթրանօ (Քալիֆորնիա) իր ամուսնոյն եւ երկու որդիներուն հետ:
Ալիսի գիրին ու գրականութեան սէրը արթնցած է պատմաբանի մասնագիտութեամբ Արուեստից Պսակաւորի վկայականը ստանալէ ետք:
Ան ընտրեալների շարքին էր, լաւագոյն նոր գրողներու կարգ մը մրցոյթներուն:
«Օրհանի Ժառանգութիւնը» Օհաննէսեանի առաջին արձակ հատորն է, որ ներկայիս կը թարգմանուի բազմաթիւ լեզուներու:
«Մինաս եւ Գոհար Թէօլէօլեան» Ժամանակակից Գրականութեան Մրցանակը հիմնուած է քսաներրորդ դարու կիսուն գրականութեան Քննադատ Մինասի եւ իր կնոջ՝ տարիներու վաստակաւոր ուսուցչուհի Գոհարի անուամբ:
Այս Մրցանակին նպատակն է ճանչնալ եւ գնահատել Հիւսիսային Ամերիկայի տարածքին արդի գրականութեամբ զբաղող տաղանդաւոր երիտասարդները:
Այս Մրցանակին ներկայացուող գործերը կրնան ըլլալ հայերէն, անգլերէն, ֆրանսերէն, սպաներէն՝ հայկական բնոյթի նիւթերով եւ կամ եթէ հեղինակը ծագումով հայ է:
«Իտալական Յարդէ Գլխարկը» կատակերգութեան ներկայացում (Գանատա)
«Իտալական Յարդէ Գլխարկը» կատակերգութիւնը առաջին անգամ ներկայացուած է Փարիզի մէջ աւելի քան 150 տարի առաջ եւ տարիներ շարունակ աշխարհի տարբեր երկիրներու մէջ հանդէս եկած է:
Նոյեմբեր 2016-ի սկիզբի երկու շաբաթավերջերուն՝ 5, 6, 12 եւ 13 թուականներուն, Էօճէն Լապրիշի համբաւաւոր այս գործը, Մոնթրէալի Théâtre Beaubois-ի մէջ ալ ներկայացուեցաւ, մշակումով ու բեմադրութեամբ՝ Վիգէն Թիւֆէնքճեանին:
Համազգային Հայ Կրթական եւ Մշակութային Միութեան «Սանահին» մասնաճիւղի «Պետրոս Ադամեան» թատերախումբը իր արահեստավարժ թէ նորեկ դերասաններով հիանալի ձեւով ներկայացուց 5 արարներէ բաղկացած «Իտալական Յարդէ Գլխարկը» զաւեշտախաղը:
Բարձր գնահատելի էր բեմադրիչ Վիգէն Թիւֆէնքճեանի աշխատանքը:
Ան յաջողած էր թատրոնին մէջ իր մասնակցութիւնը բերելու ցանկութիւնը յայտնող իւրաքանչիւր անձին տալ՝ իրեն յարմարող դերը եւ ի մի բերել կարճ ժամանակամիջոցի մը մէջ, 26 դերակատարներով, նման որակաւոր կատակերգութիւն մը:
Հետաքրքրական էր նաեւ ընկ. Թիւֆէնքճեանի գաղափարը՝ թատրոնի սկիզբը դնելու տեսարան մը, ուր հանդիսատեսին կը ներկայացուէին գործին տիպարները:
Յաջորդաբար գեղեցիկ դերակատարումով ու հագիստ խաղարկութեամբ հանդէս եկան Անայիս Պաղտասարեան, Լեւոն Արապեան, Ղազար Գալայճեան, Րաֆֆի Քէօսէեան, Գրիգոր Արըճեան, Սոնիա Շաթոյեան, Խաչեր Ղազարեան, Սառա Թէրզեան, Կարօ Պատուհասեան, Զեփիւռ Պոյաճեան, Մեսրոպ Պերեճիքեան, Արաքս Տումանեան, Պերճ Պաղտասարեան, Հայկ Քազարեան, Սեդա Մանկասարեան, Լեւոն Գաբրիէլեան, Սեւան Թասլաքեան, Նանոր Շէյթանեան, Լենա Խաչերեան, Յակոբ Գարայեան, Փաթիլ Թաթուլեան, Խաչիկ Պալեան, Կարի Զաքարեան, Ճորճ Տարագճեան, Անանիա Եղիկեան եւ Սերժ Եսայեան:
Իւրաքանչիւր դերասան յաջողած էր մտնել իր դերի տիպարին մէջ եւ մեծ ճգնութեամբ գրաւել հանդիսատեսը, խնդուքն ու ուրախ տրամադրութիւնը պահելով անոնց մէջ:
Ներկայացման աւարտին բեմ բարձրացաւ մասնաճիւղիս ատենապետուհի՝ Թամար Փօլատեան, որ «Սանահին»ի վարչութեան անունով յատուկ շնորհակալութիւն յայտնեց բոլոր դերակատարներուն իրենց անխոնջ աշխատանքին համար, ինչպէս նաեւ բոլոր անոնց, որոնք իրենց մասնակցութիւնը բերին քուլիսներու ետին այս սքանչելի թատերախաղի իրականացման համար:
Ան իր վերջին շնորհակալական խօսքը ուղղեց բեմադրիչ՝ Վիգէն Թիւֆէնքճեանին, որ յաջողած էր իր շուրջ համախմբել երիտասարդ ու նոր տարրեր, ու ջամբել սէրը հայ բեմին նկատմամբ:
Այս առթիւ ընկերուհին անոր յանձնեց յիշատակի նուէր մը:
Անահիտ Պալեան
Հայ մշակութային առաքելութիւնը կը շարունակուի… (Լիբանան)
Կազմակերպութեամբ Համազգայինի «Պարոյր Սեւակ» մասնաճիւղի վարչութեան եւ կիթառի դասատու՝ մայսթրօ Եսայի Սգայեանին, Կիրակի 15 Յունուար 2023-ին, երեկոյեան ժամը 5:00-ին, տեղի ունեցաւ կիթառի աշակերտական համերգ մը, «Ս.Զէյթլեան»կեդրոնի «Մովսէս Տէր Գալուստեան» սրահին մէջ:
Բացման խօսքով հանդէս եկաւ Տիկ. Նաթալի Քէնտիրճեան:
Ան վարչութեան անունով ողջունեց ծնողները եւ մշակութասէր ներկաները եւ յայտնեց իր ուրախութիւնը, որովհետեւ համազգայինի «Պարոյր Սեւակ» մասնաճիւղը դարձեալ ունեցաւ իր երաժշտական դպրոցը, եւ հայ երաժշտութիւնը վառ պահելու մշակութային առաքելութիւնը կը շարունակուի:
Ան շնորհակալութիւն յայտնեց տաղանդաւոր եւ ժրաջան դասատուին իր հետեւողական աշխատանքին համար, ինչպէս նաեւ՝ ծնողներուն, որոնք բարձր կը գնահատեն երաժշտութիւնը եւ իրենց զաւակները կ’ուղղեն տէր կանգնելու հայ մշակոյթին:
Ապա հրաւիրեց համերգի հաղորդավարուհի, կիթառի աշակերտուհի՝ Նարօ Գարայեանը, որ ներկայացուց հետեւեալ մասնակից աշակերտները.
Ծովակ Րիեահի
Արլի Ճղլեան
Տեսիլեա Հայկեան
Արամ Շէրպէթճեան
Արեգ Շխրտմեան
Յակոբ Էքիզեան
Աբրահամ Փիլավճեան
Արի Շխրտմեան
Գէորգ Լագիսեան
Նարօ Գարայեան
Ներկաները մեծ ուրախութեամբ ունկնդրեցին աշակերտներուն նուագները։
Մթնոլորտը քաջալերական էր։
Rouge Offrande – Կարմիր Ժամուց
Երկուշաբթի, 7 Նոյեմբեր 2022-ին, Փարիզի Հայ Մշակոյթի Տան մէջ Համազգայինը կը ներկայացնէր ֆրանսերէն թարգմանութիւնը Արփիար Արփիարեանի «Կարմիր Ժամուց» վէպին:
Երեկոն յատկացուած էր Արփիար Արփիարեանի, Ժան Բիէր Քիպարեանի վերջին ուսումնասիրութեան նիւթը դարձած «Կարմիր Ժամուց» վէպով:
Արփիար Արփիարեանի գրական յատուկ իրապաշտ գործն ու ոճը, անոր ազգային օժանդակ աշխատանքը տարբեր մամուլներու՝ Կ. Պոլսոյ կամ Թիֆլիսի մէջ, իր անձնական կորովն ու յատուկ նկարագիրը ներկայացուց Արա Գրիգորեանը՝ բացատրելով, թէ ի՛նչպէս Արփիարեան մօտեցաւ եւ մաս կազմեց հնչակեան կուսակցութեան, որ նաեւ վերջ դրաւ իր կեանքին Գահիրէի մէջ:
Բայց օրուան նիւթը հեղինակը չէր, այլ «Կարմիր Ժամուց»-ի բուն տիպարն էր՝ Տէր Յուսիկը, որ իր հեռու Հայաստանէն, Տոմուզ գիւղէն նոր հասած Պոլիս, ձայնը ձգած կ'երգէր ու ծէսը կը վարէր Օրթագիւղի եկեղեցւոյ մէջ, ինչ որ շատ անտեղի եւ նոյնիսկ վտանգաւոր կը գտնէր տեղւոյն Ամիրան:
Տէր Յուսիկի երգելու ոճը կղերականէ աւելի իսկական մարտահրաւէր էր ապստամբութեան:
«Կարմիր Ժամուց» վէպը ամբողջութեամբ դարձաւ Տէր Յուսիկի կեանքի վկայութեան մասը:
Վէպը մեզ ճանչցուց Տէր Յուսիկը, որ հեգնանքով կը կոչուէր Ղարիպ էրտէր:
Բայց զուգահեռաբար Քիպարեանի կատարած ուսումնասիրութիւնները մեզի ներկայացուցին Տէր Վռամշապուհ Քիպարեանը, որ Փարիզ ժամանեց 1899-ին եւ դարձաւ Փարիզի Մայր եկեղեցւոյ առաջին Արքեպիսկոպոսը:
Ի՞նչն էր կապը «Կարմիր Ժամուց»-ի Ղարիպ տէրտէրին, որ իր հեռու Տոմուզ գիւղէն հասած Օրթագիւղ ամէնուն ուշադրութիւնը գրաւած էր իր գեղջկական կերպարով ու ազատութեան համոզումներով եւ Փարիզի Մայր Տաճարի հիմնադիր՝ Արքեպիսկոպոս Վռամշապուհ Քիպարեան Արջուկենցի հետ:
Rouge Offrande-ը «Կարմիր Ժամուց»-ի ֆրանսերէն թարգմանութիւնը չէ միայն:
Գիրքը կը պարունակէ երկրորդ մաս մը՝ գրուած Ժան Բիէր Քիպարեանի կողմէ, ուր ան կը բացատրէ, թէ ի՛նչպէս այս պարզ քահանան, կորսնցուցած իր կինը, հինգ զաւակներէն մէկ քանին ետեւ ձգելով հասած էր Փարիզ եւ դարձած Փարիզի հայ գաղութի առաջին Արքեպիսկոպոսը:
Բայց Տէր Յուսիկի կեանքի կապը հոս չի կենար, այլ կը շարունակուի, որովհետեւ Ժան Բիէր Քիպարեանը, որ մեզի կը ներկայացնէր Ղարիպ տէրտէրը, կը խօսէր իր մեծ հօր մասին:
Ինքն էր, որ Արքեպիսկոպոսին նամակները եւ անձնական գրութիւնները ժառանգած կը շարունակէր կեանքի բերել Տէր Յուսիկը եւ հաստատել Արքեպիսկոպոսին կեանքի ճանապարհը:
Իր աշխատանքով թոռնիկը ոչ միայն կեանք տուած է «Կարմիր Ժամուց» վէպի Ղարիպ տէրտէրին, այլ հաստատած էր այս օրինակով, որ ջարդէն ետք հայութեան կեանքը կը շարունակուի, բոլորովին տարբեր, բայց հաստատ ուղիներով:
Հետաքրքրական է, թէ ի՛նչպէս վէպը դարձաւ կեանք, եւ կեանքը միացաւ հեքիաթի, հեքիաթային կեանքի:
Ներկաներս դժուարութեամբ հրաժեշտ տուինք այդ իրիկուն եւ կարծես մենք ալ այդ հեքիաթին մաս կազմեցինք:
Հայաստանի երգի պետական թատրոնի ներկայացումը Աթէնքի մէջ
Հայաստանի Հանրապետութեան Սփիւռքի նախարարուհի տիկին Հրանուշ Յակոբեանի ներկայութեամբ՝ Ուրբաթ 19 Դեկտեմբեր 2014-ի գիշերուան ժամը 9-ին, Նէա Զմիռնիի «Լէոնտիօ» վարժարանի ամփիթատրոնին մէջ, տեղի ունեցաւ Հայաստանի երգի պետական թատրոնի «Կոմիտաս. եկել եմ» երաժշտական ներկայացումը:
Ձեռնարկը տեղի ունեցաւ ՀՀ Սփիւռքի նախարարութեան հովանաւորութեամբ եւ Յունաստանի մօտ ՀՀ դեսպանութեան, Համազգային Հայ Կրթական եւ Մշակութային Միութեան Շրջանային Վարչութեան եւ Հ.Բ.Ը.Մ.ի Երիտասարդ Արհեստավարժներու համագործակցութեամբ:
Դանիէլ Վարուժանի «ՀԱՑԻՆ ԵՐԳԸ» լրիւ երկին առաջին անգլերէն հրատարակութիւնը (Գանատա)
Համազգայինի Գանատայի Շրջանային վարչութիւնը ուրախութեամբ կը յայտարարէ Դանիէլ Վարուժանի ՀԱՑԻՆ ԵՐԳԸ լրիւ երկին առաջին անգլերէն հրատարակութեան՝ SONG OF THE BREAD, թարգմանութեամբ Թաթուլ Սոնենց Փափազեանի եւ խմբագրութեամբ Վիգէն Թիւֆէնքճեանի։
Գիրքը կը վաճառուի Amazon հարթակին վրայ, հետեւեալ հասցէով. https://tinyurl.com/nuawfbae :
Համազգայինի Մեկուսի Կազմը Քուէյթի մէջ
Համազգային Հայ Կրթական եւ Մշակութային Միութիւնը կը շարունակէ աճիլ եւ հզօրանալ:
Արդարեւ Համազգայինի ընտանիքին միացաւ շրջան մը եւս:
Ուրբաթ, 11 Նոյեմբեր 2016-ին Քուէյթի մէջ հիմնուեցաւ Համազգայինի Մեկուսի Կազմը։
Հիմնադիր ժողովին իրենց մասնակցութիւնը բերին 75 խանդավառ ազգայիններ, որոնք Համազգայինի նոր կազմին մաս կազմելու փափաք յայտնած էին:
Կեդրոնական Վարչութեան խօսքի ունկնդրութենէն ետք ժողովականները գործունէութեան մարզերու եւ ծրագիրներու առաջարկներ ներկայացուցին:
Ապա ընտրուեցաւ եօթը ընկեր-ընկերուհիներէ կազմուած վարչութիւն:
Վարչութիւնը, անմիջապէս գումարելով իր անդրանիկ վարչական ժողովը, կատարեց դիւանական պարտականութիւններու ճշդումը:
Նորընտիր վարչութիւնը ունի հետեւեալ կազմը.
Ատենապետ՝ Տօքթ. Մեսրոպ Թասլաքեան
Ատենադպիր՝ Մայտա Մովսէսեան
Գանձապահ՝ Հուրի Պէրպէրեան
Հաշուապահ՝ Կարօ Տժգունեան
Խորհրդականներ՝ Արտա Ճէպէճեան, Պերճ Շահպազեան եւ Ալվարդ Պապլանեան։
Յաջողութիւն կը մաղթենք Քուէյթի Մեկուսի Կազմին եւ իր նորընտիր վարչութեան։
Համազգայինի Կեդրոնական Վարչութիւն
25 Նոյեմբեր 2016, Պէյրութ
Համազգայինի գրասէրներու խմբակի Զ. հաւաքի նիւթը՝ Գէորգ Էմին (Գանատա)
Ամառուան պայծառ Կիրակիներէն մէկն է. 29 Յուլիս 2012, յետմիջօրէի ժամը 2:30:
Գրասէրներու խումբ մը իրարու յաջորդելով Հայ Կեդրոնի «Յարութիւն Մանուկեան» գրադարանէն ներս կը մտնէ, մինչ պաստառին վրայ, տեսահոլովակի ընդմէջէն կը լսուի Գէորգ Էմինի ստեղծագործութիւններէն ծաղկաքաղ մը:
Գրական յանձնախումբի անդամներէն՝ Մեղեդի Մնացականեան բարի գալուստ կը մաղթէ ներկաներուն եւ Խմբակի մասին յետադարձ ակնարկ մը նետելէ ետք, ամփոփ կերպով կը ներկայացնէ Թամար Նաճարեանը:
Ան կը պատկանի Թորոնթոհայ երիտասարդութեան այն խաւին, որոնց մէջ հայեցի դաստիարակութիւնը զգալի է:
Աւարտած է Հ.Օ.Մ.-ի ամէնօրեայ վարժարանի երկրորդական բաժինը. համալսարանական ուսում ստացած է հետեւելով հոգեբանութեան ճիւղին:
Գործունեայ անդամ է Հ.Օ.Մ.-ի, Արմէն Գարոյի, Հ.Յ.Դ. Գ.Ե.Մ.-ի, նաեւ նորագրեալ անդամ՝ Համազգայինի:
Թամար լիամփոփ կերպով կը ներկայացնէ հայրենի տաղանդաւոր բանաստեղծ Գէորգ Էմինը (1918-1998):
Գէորգ Էմին ծնած է Աշտարակ, 30 Սեպտեմբեր, 1918-ին։
Նախնական կրթութիւնը ստացած է ծննդավայրին մէջ, ապա փոխադրուած է Երեւան. բարձրագոյն ուսումը ստացած է Երեւանի ճարտարապետական հաստատութենէն ներս։
Բնատուր տաղանդը եւ գրական գիտելիքները կատարելագործած է հետեւելով Մոսկուայի Հայ Արուեստի Տան եւ գրական բարձրագոյն դասընթացներուն։
Հմայուած է Չարենցի ստեղծագործութիւններով:
Եղած է բազմաթիւ գրական հանդէսներու թղթակից եւ խմբագիր, նաեւ հայ գրականութեան դասախօս՝ Մոսկուայի համալսարանէն ներս:
Զանազան գրական մրցանակներու դափնեկիր է:
Հանրաճանաչ դարձած է «Նորք», «Որոնումներ», «Երկու Ճանապարհ», «Մինչեւ Այսօր», «Այս տարիքում», «Քսաներորդ Դար» բանաստեղծական հատորներով, եւ «Եօթ երգ Հայաստանի մասին» հրապարակախօսական գիրքով։
Թամար կ'ըսէ. «Մտերմիկ զգացումներ եւ յոյզեր չեն պակսիր Էմինի տողերուն մէջ, սակայն ան առաւելաբար ճանչցուած է իր քաղաքացիական, հայրենասիրական նիւթերով, հայերգութեամբ, հայրեներգութեամբ եւ մարդերգութեամբ:
Էմին գիտէ քերթուածը խօսուն եւ ուժեղ նկարագրութեամբ եզրափակել։
Ունի նաեւ մեծ թիւով թարգմանութիւններ:»
Թամար ընտրած է սրտին խօսող բանաստեղծութիւններ, որոնցմէ տպագրուած օրինակներ կը ստանան ներկաները.- «Զարմանալի՜ հայ», «Պատգամ» (ծանօթ իբրեւ «Զգոյշ խօսիր Հայաստանում»), «Անպատասխան հարցը», «Տխուր քեֆ» եւ հանրածանօթ՝ «Մենք» բանաստեղծութիւնը:
Ան յստակ առոգանութեամբ եւ ապրումով կ'ընթերցէ բանաստեղծութիւնները, ներառեալ՝ «Տէր Զօր»ը, որ փոքր տարիքէն զինք շատ տպաւորած է. նաեւ կ'ընթերցէ կարճ սակայն իմաստալից՝ «Միկրոֆոն»ը:
Ներկաները տեսահոլովակի միջոցով կ'ունկնդրեն Էմինի նշանաւոր գործերէն՝ «Սասունցիների պարը» երկարաշունչ ստեղծագործութենէն հատուածներ:
Կ'ըլլան զրոյցներ, որոնց ընդմէջէն ներկաները կ'արտայայտուին Էմինի անկեղծ, յանդուգն ու խօսակցական ոճին, հայ ժողովուրդի նկարագրին եւ ներկայ իրավիճակին խորերը թափանցող տողերուն եւ ցայտուն, անսակարկելի հայրենասիրութեան մասին:
Հաւաքի աւարտին, Մեղեդի Մնացականեան շնորհակալութիւն կը յայտնէ Թամար Նաճարեանին, բծախնդրութեամբ պատրաստուած եւ գեղեցիկ ձեւով մատուցուած ներկայացումին համար, ապա Համազգայինի «Գլաձոր» մասնաճիւղի գրական յանձնախումբին կողմէ՝ Համօ Սահեանի եւ Վահագն Դաւթեանի բանաստեղծութիւններու հատընտիրը կը նուիրէ Թամարին:
Թամար կը բաժնէ իր խոհերը.«Այս հաւաքը օգնեց, որ ես յատուկ կերպով սերտեմ Գէորգ Էմինի ստեղծագործութիւնները, որոնց սիրահարուած եմ փոքր տարիքէս ի վեր:
Կը քաջալերեմ հայ երիտասարդը, որ մասնակից դառնայ այս հաւաքներուն. մեր գրողները իւրայատուկ, գեղեցիկ գործեր ունին մեզի փոխանցելիք եւ ափսոս է եթէ մենք անգիտակից ըլլանք հայ գրականութեան հարուստ աշխարհին:»
Ներկաները հաճոյքով ունկնդրեցին գնահատելի ներկայացում մը՝ Թամարին կողմէ:
Թամար Տօնապետեան
ԻՄ ԸՆԿԵՐ երգի շնորհահանդէս (Հայաստան)
Կազմակերպութեամբ Համազգային հայ կրթական եւ մշակութային միութեան Երեւանի գրասենեակին, 24 Սեպտեմբեր 2021-ին տեղի ունեցաւ շնորհահանդէսը ԻՄ ԸՆԿԵՐ երգին, որ նուիրուած է արցախեան վերջին պատերազմին զոհուած մեր հերոսներուն։
Երգի բառերու հեղինակ՝ Վարդան Պետրոսեան
Երաժշտութիւն՝ Մարգարիտ Սարգսեան
Երգի կատարում՝ Անդրանիկ Մալխասեան
Երգի հովանաւորներ՝ Փոլ եւ Անի Այանեաններ
Համազգայինի Կեդրոնական Վարչութեան ատենապետ Մկրտիչ Մկրտիչեանի այս առիթով արտասանած խօսքը ընթերցել այստեղ:
Երգը լսել այստեղ:
«Վահէ Սէթեան» հրատարակչատուն-գրատարածի միջդպրոցական մրցանքներու մրցանակաբաշխութիւն (Լիբանան)
Հովանաւորութեամբ Լիբանանի հայոց թեմի առաջնորդ Գեղամ արք. Խաչերեանի, նախագահութեամբ Արսէն եւ Սօսի Հալաճեան ամոլին եւ կազմակերպութեամբ Համազգայինի «Վահէ Սէթեան» հրատարակչատուն-գրատարածին, Կիրակի, 17 Ապրիլ 2011-ին, երեկոյեան ժամը 6:00-ին, «Ազդակ»ի «Փիւնիկ» սրահին մէջ տեղի ունեցաւ միջդպրոցական մրցանքներու մրցանակաբաշխութիւն:
Խօսք առաւ Համազգայինի «Վահէ Սէթեան» հրատարակչատուն-գրատարածի տնօրէն Յակոբ Հաւաթեան, որ նշեց, թէ միջդպրոցական մրցանքներուն բոլոր հայկական վարժարաններուն անխտիր մասնակցութիւնը գնահատելի է, իսկ մրցանքներն էին` նախակրթարանի դասարաններուն հայերէնի, անգլերէնի, արաբերէնի եւ ֆրանսերէնի ընթերցանութեան մրցումները, իսկ միջնակարգի` գիրքի պատրաստութիւնը:
Յակոբ Հաւաթեան շնորհակալութիւն յայտնեց Լիբանանի հայոց թեմի առաջնորդ Գեղամ արք. Խաչերեանին, Արսէն եւ Սօսի Հալաճեան ամոլին, հայկական վարժարաններու տնօրէններուն եւ ուսուցիչներուն, դատական կազմի անդամներւն, «Ազդակ»ին եւ «Վանայ Ձայն»ին, որոնք նիւթապէս եւ բարոյապէս նեցուկ կանգնեցան այս նախաձեռնութեան յաջողութեան:
Ապա Լիբանանի հայոց թեմի առաջնորդ Գեղամ արք. Խաչերեանի ձեռամբ բաժնուեցան մրցանակները: Առաջնորդ սրբազանը նշեց, որ այս աշխատանքը մեծ կարեւորութիւն ունի:
Գեղամ արք. Խաչերեան յայտնեց, որ այս ցուցահանդէսը կը միտի նոր սերունդին մէջ սերմանել արժէք, սկզբունք, կազմաւորման հիմքեր, որպէսզի հունձքի եղանակին քաղենք զանոնք:
Լիբանանի հայոց թեմի առաջնորդը գնահատեց նաեւ ծնողներուն քաջալերանքը, որ կ՛իրականանայ հակառակ առկայ դժուարութիւններուն: Առաջնորդ սրբազանը շեշտեց, որ ընթերցանութեան զարկ տալը այժմէական է եւ սերունդներու պատրաստութեան համար օգտակար:
Հանդիսութեան աւարտին տեղի ունեցաւ գնումներու կտրօններու վիճակաձգութիւնը, որուն առաջին բախտաւորը «Սօսի յիշատակի ֆոնտ»էն ստացաւ նիւթական պարգեւներ:
Համազգայինի Մ. Եւ Հ. Արսլանեան Ճեմարանի տարեկան ճաշկերոյթը
Ուրբաթ, 6 Մայիս 2011-ին տեղի ունեցաւ Համազգայինի Մ. Եւ Հ. Արսլանեան Ճեմարանի տարեկան ճաշկերոյթը, «Տոքթ. Ատրինէ Գարագաշեան» սրահին մէջ, հովանաւորութեամբ Համազգայինի Կեդրոնական Վարչութեան:
Մարզական թէ մշակութային զանազան ձեռնարկներու պատշաճող նորակառոյց «Տոքթ. Ատրինէ Գարագաշեան» մարզամշակութային սրահը այդ օր իր շքեղ յարդարանքով վերածուած էր իսկական անդաստանի մը, որ աւելի եւս կը գեղեցկանար ներկայութեամբ Ճեմարանի մեծ ընտանիքին՝ Համազգայինի Կեդրոնական Վարչութիւն, տնօրէնութիւն, Խնամակալութիւն, անձնակազմ, ծնողներ, շրջանաւարտներ եւ բարեկամներ։
Ճաշկերոյթի երեկոն սկսաւ Ցոլինէ Յակոբեանի դասական երգերու մեկնաբանութեամբ։
Տնօրէնութեան եւ Խնամակալութեան անունով Թալին Իշխանեան բարի գալուստի խօսքը փոխանցեց ներկաներուն, որմէ ետք ելոյթ ունեցան Համազգայինի Գայեանէ եւ Քնար պարախումբերը։
Ապա պարբերաբար ելոյթ ունեցաւ լարային եռեակը՝ Առաքել Միքայէլեանի ղեկավարութեամբ ։
Ճեմարանի տնօրէն Տիգրան Ճինպաշեան զեկուցական խօսքով մը անդրադարձաւ դպրոցական այս տարեշրջանի կարեւոր իրադարձութիւններուն՝ իրագործումներուն, նուաճումներուն, Ճեմարանին օժանդակող անհատներու եւ մարմիններու կատարած ներդրումներուն եւ նուիրատուութիւններուն։
Տնօրէնը շնորհակալութիւն յայտնեց բոլոր օժանդակողներուն, ծնողներուն, ներկաներուն ու բացականերուն եւ իր խօսքը եզրափակեց ըսելով. «Ճեմարանը 81 տարեկան է. կանգուն, աշխոյժ, բարգաւաճող, միշտ բարելաւուող, բոլոր ասպարէզներուն մէջ յաջողութիւններ արձանագրող կրթական մայր օճախ է, հարուստ հայ ժողովուրդի վստահութեամբ։
Այսօր մեզի հետ են, բացի Համազգայինի մարմիններու ներկայացուցիչներէն, ծնողներէն ու բարեկամներէն, Հայ Եկեղեցւոյ ներկայացուցիչները եւ Հայաստանի Հանրապետութեան դեսպանը։
Սիրելի ներկաներ, Համազգայինը, Հայոց Եկեղեցին ու Հայաստանի Հանրապետութիւնը կանգնած են մեր թիկունքին. ինչէ՞ն պիտի վախնանք»։
Տնօրէնէն ետք, խօսք առաւ Համազգայինի Կեդրոնական Վարչութեան ատենապետ Վաչէ Փափազեան։
Ան անդրադառնալով Ճեմարանի բազմերես ու դժուար առաքելութեան, ըսաւ. «Մ. եւ Հ. Արսլանեան Ճեմարանը այն վարժարանն է, որ կը ձգտի պատրաստել սերունդներ, որոնք լաւապէս ծանօթ են հայ լեզուին, հայ գրականութեան ու հայոց պատմութեան։
Ճեմարանը այն վարժարանն է, որ մտքի եւ հոգիի կրթութեան ճամբով կը ձգտի հայ երիտասարդին մէջ քաջալերել կազմութիւնը կարգ մը շատ կարեւոր նկարագրային յատկանիշներու։
Անոնցմէ են, առաջին հերթին, ազատութեան սէրը, արդարամտութիւնը, մտածումի անկախութիւնը, արժանապատուութեան զգացումը եւ համարձակութիւնը։ Ապա նաեւ, պատասխանատուութեան գիտակցութիւնը, ինքնակարգապահութիւնը, ընկերասիրութիւնը, այլոց հանդէպ յարգանքը եւ համեստութիւնը, եւ վերջապէս՝ զարգացած քննական միտքը եւ գիտելիք ամբարելու բծախնդրութիւնը։
Ճեմարանը այն վարժարանն է, որ իր գոյութեան 80 տարիներուն ընթացքին պատրաստած է սերունդներ, որոնց գրկէն ծնունդ առած է բաւական մեծ փաղանգ մը ճեմարանականի առաքելութեան հաւատարիմ հայ մարդոց։
Հայ մարդիկ, որոնք իրենց կարողութիւնները առանց սակարկելու ի սպաս դրած են հայութեան գոյապայքարին՝ իբրեւ ուսուցիչներ, խմբագիրներ, մշակոյթի ծառայողներ, մտաւորականներ եւ հասարակական գործիչներ։
Ութսունամեակի այս ուրախ առիթով հանդիսաւորապէս կը խոստանանք, որ Ճեմարանը եւ Ճեմարանի ընտանիքը պիտի չընկրկին դժուարութիւններու առջեւ, հաւատարիմ պիտի մնան Ճեմարանի բազմերես ու դժուար առաքելութեան եւ ամէն ճիգ ի գործ պիտի դնեն՝ զայն լաւագոյնս իրագործել շարունակելու համար»։
Վաչէ Փափազեան յարգանքի յատուկ խօսք ուղղեց 80 տարիներու ընթացքին Ճեմարանը իր բարձրութեան վրայ պահած կրթական բոլոր մշակներուն, ինչպէս նաեւ յարգանքի եւ երախտագիտութեան խօսք՝ բոլոր անոնց, որոնք բարոյապէս թէ նիւթապէս թիկունք կանգնած են Ճեմարանին։
Վերջապէս, Համազգայինի Կեդրոնական Վարչութեան ատենապետը յատուկ շնորհակալական խօսք ուղղեց ճեմարաններու բարեկամներ Տէր եւ Տիկին Սուրէն եւ Սոնիա Սարգիսեաններուն, որոնք միշտ կանգնած են ճեմարաններուն կողքին իրենց նիւթական առատաձեռն նուիրատուութեամբ՝ տասնամեակ մը առաջ Մարսէյի Ճեմարանին, իսկ այսօր՝ Մ. եւ Հ. Արսլանեան Ճեմարանին։
Այնուհետեւ Ճեմարանի կրթական առաքելութեան գնահատական իր խօսքը փոխանցեց Լիբանանի մէջ Հայաստանի Հանրապետութեան դեսպան Աշոտ Քոչարեան։
Ան Ճեմարանի տնօրէն Տիգրան Ճինպաշեանը պատուեց Հ.Հ. Կրթութեան եւ Գիտութեան նախարարութեան յուշամետալով՝ «կրթութեան եւ գիտութեան ոլորտին մէջ մեծագոյն աւանդի եւ ազգանուէր ու հայանպաստ գործունէութեան համար»:
Երեկոն շարունակուեցաւ մտերմիկ եւ ուրախ մթնոլորտի մէջ։
Ընթրիքի ժամանակ, ի նպաստ Ճեմարանի սաներու ֆոնտին տեղի ունեցաւ հանգանակութիւն։
Այս առիթով Ճեմարանի տնօրէնութիւնը յատուկ յուշանուէրով մը պատուեց ճաշկերոյթին նախագահող Սուրէն եւ Սոնիա Սարգիսեան ամոլը, որ 50 000 տոլար նուիրելով հանգանակութեան գումարը հասցուց 150 000 ԱՄՆ տոլարի։
Ճաշկերոյթը աւարտեցաւ մեծ յաջողութեամբ:
Ներկաները գոհունակութեամբ մեկնեցան Գարագաշեան սրահէն. անոնք շուտով նոյն յարկին տակ հանդիպելու առիթը պիտի ունենան Ճեմարանի ամավերջի հանդէսներուն ընթացքին։
«Հրանդ Տինք» Հիմնարկի եւ «Համազգային»-ի գործակցութեամբ հայկական ինքնութեան վերաբերող գիտաժողով` Պոլսոյ մէջ
7-8 Հոկտեմբեր 2016-ին Պոլսոյ մէջ տեղի ունեցաւ «Հայկական ինքնութեան քննական մօտեցումներ 21-րդ դարուն` խոցելիութիւն, առաձգականութիւն եւ փոխակերպութիւն» խորագրեալ գիտաժողովը, որուն կազմակերպիչներն էին «Հրանդ Տինք» հիմնարկն ու «Համազգային»-ը` հովանաւորութեամբ Լիզպոնի «Գալուստ Կիւլպէնկեան» հիմնարկութեան ու Պոլսոյ մէջ Շուէտի գլխաւոր հիւպատոսութեան:
Գիտաժողովը տեղի ունեցաւ «Հրանդ Տինք» հիմնարկի «Անարատ յղութիւն» շէնքի «Հաւաք» սրահին մէջ:
Համազգայինի Կեդրոնական Վարչութեան ատենապետ Մկրտիչ Մկրտիչեանի այս առթիւ արտասանած խօսքը կարդալ այստեղ:
Թատերական ներկայացում Փարիզի մէջ
Կիրակի, 7 Հոկտեմբեր 2012-ին, Փարիզի 9-րդ թաղամասի քաղաքապետարանի «Ռոսինի» սրահին մէջ, Համազգայինի թատերախումբը ներկայացուց Յ. Պարոնեանի «Շողոքորթը»՝ 3 արարով, Սիմոն Մնակեանի բեմադրութեամբ։
Ներկայացման գլխաւոր հերոսն է Շողոքորթը՝ շողոքորթ Պապիկը, որ իր բնատուր ձիրքերուն շնորհիւ, ամենայն յաջողութեամբ դուրս կու գայ դժուար կացութիւններէն, որոնց տուն տուողն ալ իրականութեան մէջ ի՛նքն է, իր շողոքորթութիւններով, որոնք իրենց հասցէատէրերուն պատճառած խթանիչ հոգեվիճակով ստեղծած են այդ բարդ իրավիճակները։
Կատակերգութիւնը կ՚աւարտի այս ամբողջին՝ թիւրիմացութեան մը հետեւանքը ըլլալու ընդհանուր վճիռով։
Աւելի քան ժամ մը անդադար, հանդիսատեսները իրենց լիահագագ խնդուքներով «վարձատրեցին» դերասաններու տարած աշխատանքը, որ անուրանալի էր իր արդիւնքով։
Դերակատարներն էին՝ Մարալ Հարպոյեանը՝ տան սպասուհիին՝ Փարթէմի դերով. Կարպիս Պտղունի՝ 60ամեայ տանտէր Թադէի դերով, որ սիրահարած է 20ամեայ Սոֆիին. Անի Իփճեան՝ Թադէի քոյրը՝ 40ամեայ Թերեզան, որ իր կարգին սիրահարած է Թադէի որդեգրած՝ այժմ 20ամեայ Արշակին. Սիմոն Մնակեան՝ շողոքորթ Պապիկի դերին մէջ. Րաֆֆի Իփճեան՝ Արշակը, որ երկու սէր ունի՝ հայ բանաստեղծութիւնն ու Սոֆին. Զապէլ Գասպարեանը՝ Սոֆին, որ կը սիրէ իրեն սիրահարած վերոնշեալ երկուքէն բոլորովին տարբեր մէկը՝ Տիգրանը, զոր կը մարմնաւորէր Արմէն Մինասեան. Սոֆիի հօր՝ Յովսէփի դերին մէջ՝ Տիգրան Գրիգորեան, որ այլեւս չի գիտեր, թէ ո՛վ է իր աղջկան սիրահարը, որ միանգամայն պիտի կարգադրէ իրեն վերագրուած անարդար պարտքի հարցն ալ. եւ վերջապէս՝ Յովսէփենց տան ծառայի՝ Գէորգի դերին մէջ՝ Յարութ Հարպոյեանը։
Բեմայարդարումը ստանձնած էին դերակատարները իրենք՝ Րաֆֆի Իփճեան, Տիգրան Գրիգորեան, Կարպիս Պտղունի եւ Արմէն Մինասեան. Լոյսի եւ ձայնի վարիչ՝ Արթիւր Խաչոյեան, երաժշտութիւն՝ Ալեքսան Մնակեան, վարչական պատասխանատու՝ Շանթ Հարպոյեան, բեմավար եւ դիմայարդարում՝ Սօսէ Մնակեան։
Թ.Շ. (Քաղուած՝ «Նոր Յառաջ», 13 Հոկտեմբեր, 2012)
«Ալաֆրանկա» երգիծավէպի ներկայացում (Փարիզ)
Կիրակի, 24 Նոյեմբեր 2013-ին, Փարիզի Համազգայինի հրաւէրով Վալանսի Համազգայինի թատերախումբը փարիզահայութեան ներկայացուց Յակոբ Պարոնեանի «Ալաֆրանկա» երգիծավէպը։
Ալաֆրանկան գրուած է հայատառ թրքերէնով եւ ինչպէս կը բացատրուի ներկայացման թղթիկին մէջ՝ «1840-1870 թուականներուն Պոլսոյ մէջ ծայր տուաւ հայատառ թրքերէնով գրականութեան շրջան մը որպէս թրքախօս հատուածի մտաւոր զարգացման միջոց, բայց ժամանակի ընթացքին հայկական դպրոցներու բացման հետ, այս շարժումը հետզհետէ ապրած է վախճանը»։
Թրքերէնը փոխենք ֆրանսերէնի եւ նիւթը կը դառնայ այժմեան երեւոյթը ֆրանսայի եւ շատ մը ուրիշ հայ գաղութներու, ուր հայկական դպրոցներու կարիքը մեծ է եւ ուր հայերէն թատրոնը հազուագիւտ երեւոյթ մըն է։
Բայց եւ այնպէս ժողովուրդը մեծ խանդավառութամբ ընդունեց այս ներկայացումը ու յայղթահարելով կիրակի օրուան փարիզեան ցուրտն ու բուքը, ան լեցուց Rossini սրահը։ Իր ծափահարութիւններով գնահատեց, շնորհաւորեց ու քաջալերեց դերասաններն ու կազմակերպողները ցոյց տալով իր ծարաւը «բեմէն հայերէն լսելու»։
Դերասաններն ալ, տաղանդաւոր երիտասարդ հայեր՝ Ֆրանսայէն, Լիբանանէն, Սուրիայէն կամ Հայաստանէն, պատգամաւորներ եղան հայերէն լեզուն այս ձեւով փոխանցելու։
Շատ արդիական եւ կարելի է ըսել յաջող էր «Ալաֆրանկա»-ի բեմադրութիւնը՝ շուքի թատրոնով եւ սեւ-ճերմակ արագ ֆիլմերու ընդմիջումներով, որ բոլորովին տարբեր եւ հետաքրքրական ձեւով ներկայացուց Պարոնեանի գործը։
Փարիզի Համազգայինը խորհին շնորհակալութիւն կը յայտնէ դերասաններուն, Սիմոն Մնակեանին եւ իր թատերախումբին։
Շնորհակալութիւն հանդիսատեսին ու նաեւ 9-րդ թաղամասի քաղաքապետարանին, որ տրամադրեց իր սրահը։
Փարիզէն ետք Ալաֆրանկան պիտի ներկայացուի Լիոն, Նիս, Վալանս, Մարսէյ նաեւ՝ Պրիւքսել ու Ժընեւ։
Թատերական երեկոյ Կիպրոսի մէջ
Համազգայինի Կիպրոսի «Օշական» մասնաճիւղի «Դիմակ» Թատերախումբը Կիրակի, 15 Յունուար 2017-ին ներկայացուց «Սուփըր Պոյինկ» կատակերգութիւնը՝ Յարութ Թահմազեանի բեմադրութեամբ:
Երկը 60-ական թուականներու՝ Քամելոթթիի «Պոյինկ-Պոյինկ» փիէսի կրճատուած տարբերակն էր, մշակուած Յարութ Թահմազեանի կողմէ:
Նախքան ներկայացումը, վարչութեան ատենապետ Արթօ Դաւիթեան իր խօսքին մէջ նշեց, որ ասիկա 1999-ին մասնաճիւղիս կազմութենէն ի վեր «Դիմակ» թատերախումբի 15-րդ ներկայացումն էր, առանց հաշուելու մի քանի զաւեշտները:
Ան շնորհակալութիւն յայտնեց բեմադրիչին, դերակատարներուն եւ յատկապէս բեմայարդարումը ստանձնողներուն, որոնք երկար ժամեր տրամադրած էին այս ձեռնարկի իրականացման համար:
Նիկոսիոյ Ռուսական Մշակութային Կեդրոնի թատերասրահը լեցուցած ժողովուրդը մեծ հաճոյքով հետեւեցաւ թատրոնին, որ սկիզբէն մինչեւ վերջ ընթացաւ արագ ու սահուն կերպով, դերակատարներուն՝ Յարութ Թահմազեանի, Նազարէթ Ատուրեանի, Արաքսի Կիւրեղեանի, Ժինա Նիկողոսեանի, Սոնիա Չիլինկիրեանի եւ Մարսիա Ատուրեանի սքանչելի խաղարկութեամբ:
Հանդիսատեսները բուռն ծափահարութիւններով գնահատեցին ներկայացումը, շնորհաւորութեան ու հիացումի խօսքերով դրուատելով բեմադրիչն ու դերակատարները, որոնք Համազգայինի «Դիմակ» թատերախումբին համար յաջողութիւն մը եւս արձանագրեցին, ուրախ եւ հաճելի ժամեր ընծայելով կիպրահայ թատերասէր հասարակութեան:
Շնորհահանդէս «Նիւթեր ՀՅ Դաշնակցութեան Պատմութեան Համար» Ժգ. Հատորին. (Խմբագիր` Երուանդ Փամպուքեան)
Կազմակերպութեամբ Համազգայինի «Վահէ Սէթեան» հրատարակչատան տնօրէնութեան եւ գործակցաբար «Ազդակ» օրաթերթին, Երկուշաբթի, 13 Յուլիս 2020-ի երեկոյեան ժամը 7:00-ին, «Ազդակ»-ի «Փիւնիկ» սրահին մէջ տեղի ունեցաւ շնորհահանդէսը «Նիւթեր ՀՅ Դաշնակցութեան պատմութեան համար» ԺԳ. հատորին` խմբագրութեամբ պատմաբան Երուանդ Փամպուքեանի:
Ձեռնարկին բացումը կատարեց Համազգայինի «Վահէ Սէթեան» հրատարակչատան տնօրէն Յակոբ Հաւաթեան, որ դիտել տուաւ, թէ ներկայ ժամանակներուն, երբ շատ բան կը խօսուի ու կը գրուի Հայ յեղափոխական դաշնակցութեան անցեալին մասին, «Երբ կամայ թէ ակամայ մարդիկ իրենց քաղաքական հաշուարկներու ոլորապտոյտին մէջ ու յատկապէս Դաշնակցութեան հայաստանեան քաղաքականութեան իրենց կատարած մակերեսային արժեւորումներու ընթացքին չեն վարանիր նաեւ խնդրոյ առարկայ դարձնել Դաշնակցութեան 130-ամեայ պատմութիւնը, կատարած գործն ու համազգային պատմադրոշմ դերակատարութիւնը, պատմագիտական վաւերականութիւն ու խորքային արժէք ներկայացնող նման աշխատանքներ մեծագոյն պատասխանն է բոլորին եւ մանաւանդ այդ զանգուածին, որ միշտ հետաքրքրուած է իմանալու ՀՅԴ-ի գոյերթին եւ լինելինութեան գաղտնիքը:
Ան յայտնեց, որ ներկայ գործը բաղկացած է 448 էջերէ` 1916-17-18 տարիներուն մասին:
Ապա ան թուեց հատորին բովանդակութեան գլխաւոր նիւթերը` «Հիմնարար դերակատարութիւն» որակելով արծարծուած շրջանին դաշնակցութեան գործունէութիւնը:
«ՀՅԴ Բիւրոյի նախաձեռնութիւնը հանդիսացող այս աշխատանքին իրականացման մէջ իր վճռորոշ դերակատարութիւնը ունի պատմաբան, դաշնակցական վաստակաշատ գործիչ եւ իրերայաջորդ սերունդներու դաստիարակ Երուանդ Փամպուքեան, հաստատեց Հաւաթեան` Փամպուքեանը որակելով շրջուն համայնագիտարան, «որուն աշխատանքային թափն ու կորովը վարակիչ է ու յարգանք պարտադրող` ոչ միայն դաշնակցականին ու դաշնակցութեան բարեկամին, ոչ միայն հայրենի ակադեմական շրջանակներուն, այլեւ նոյնիսկ հակադաշնակցական հատուածին»:
Մշակութային երեկոյ՝ «Երեք երգիծագիրներ» (Կիպրոս)
Չորեքշաբթի, 12 Յունիս 2019-ին տեղի ունեցաւ Համազգայինի Կիպրոսի «Օշական» Մասնաճիւղի՝ 2018-19 տարեշրջանի վերջին ձեռնարկը՝ Մշակութային Երեկոյ նուիրուած երգիծագիրներ Յակոբ Պարոնեանի, Երուանդ Օտեանի եւ Լեռ Կամսարի։
Ներկայացնելով օրուան նիւթը, Արթօ Դաւիթեան նախ անդրադարձաւ երգիծական գրականութեան, որ կը դաստիարակէ մարդկութիւնը, հեգնելով ու ծիծաղի ենթարկելով անոր տկարութիւնները։
Ան ըսաւ, որ հայ գրականութիւնն ալ ունեցած է ակնառու երգիծագիրներ, որոնցմէ երեքին՝ Յակոբ Պարոնեանի, Երուանդ Օտեանի եւ Լեռ Կամսարի կեանքին ու գրականութեան մասին տուաւ համառօտ տեղեկութիւններ նշելով, որ երեքն ալ ապրած են կեանքի շատ դժուար պայմաններու մէջ սակայն կրցած են երգիծանքով ու զուարճախօսութեամբ քննադատել իրենց շրջապատի յոռի երեւոյթներն ու կրած անխուսափելի հետեւանքները։
Ապա, Օտեանէն ու Կամսարէն կարդացուեցան որոշ էջեր, իսկ նորակազմ «Հեքիաթ» պատանեկան թատերախումբի անդամները, Յարութ Թահմազեանի ղեկավարութեամբ ներկայացուցին Պարոնեանի «Մեծապատիւ Մուրացկաններ» գործէն պատկերներ, արժանանալով ներկաներու ջերմ գնահատանքին։
Երեկոն ըստ սովորականին վերջ գտաւ գինիով ու թեթեւ ուտելիքներու հիւրասիրութեամբ։
Լոյս տեսաւ Մուշեղ Իշխանի «Արդի հայ գրականութիւն» եռահատոր շարքը (Լիբանան)
Համազգայինի «Վահէ Սէթեան» հրատարակչատունէն լոյս տեսաւ Մուշեղ Իշխանի «Արդի հայ գրականութիւն» եռահատոր շարքը։
Վերստուգման եւ սրբագրութեան աշխատանքները կատարեց Կարօ Յովհաննէսեան, գեղարուեստական ձեւաւորումը՝ Մեղրի Շամմասեան, իսկ գրաշարութիւնը՝ Անգինէ Խտըրլարեան։
Ա․ հատորը՝ Զարթօնքի շրջան (1850-1885), Բ․ հատորը՝ Իրապաշտ շրջան (1885-1900) եւ Գ․ հատորը՝ Գեղապաշտ շրջան (1900-1915)։
Մուշեղ Իշխան խորացումով եւ բաւարար ծաւալով տուած է գրեթէ մէկ դարու կարեւոր ու ներկայացուցչական հանգամանք ունեցող հայ գրագէտներն ու բանաստեղծները—կենսագրական գիծերը, անոնց գործերու մասին ծանօթութիւններ, գրական յատկանիշներու բնութագրում, ինչպէս նաեւ՝ հեղինակները յատկանշող քանի մը կտոր։
Կտորներու իմաստին, խորքին եւ գեղարուեստական արժէքին ուսումնասիրութիւնը դիւրացնելու համար Մուշեղ Իշխան կազմած է ոչ միայն բառերու ցանկ, այլեւ՝ հրահանգներու բաժին։
Հիմնական հեղինակներու կողքին, ան ներկայացուցած է նաեւ երկրորդական դէմքերը՝ իբրեւ լրացուցիչ օղակներ մեր գրականութեան։
Դէմքերու ներկայացման ատեն Մուշեղ Իշխան առաջնորդուած է երեք սկզբունքներով—յատկութիւն, պարզութիւն եւ առարկայականութիւն։
Պատմական ամփոփ ակնարկներով պատկերացուցած է իւրաքանչիւր շրջանի քաղաքական, ընկերային, մշակութային եւ լեզուական պայմանները, առանց որոնց կարելի չէ հասկնալ սերունդներու նկարագրային տարբերութիւնը եւ արուեստի ըմբռնումները։
Հեղինակներու ներկայացման ընդհանրապէս կ՛ընկերանայ ընթերցում մը՝ կապուած անոնց կեանքին, մահուան, աշխատելու եղանակին կամ արուեստի ըմբռնումին։
Մուշեղ Իշխան պարբերաբար տուած է նաեւ գրաբանական հակիրճ ծանօթութիւններ՝ գրական սեռերու եւ գրական դպրոցներու մասին։
Մուշեղ Իշխանի այս հատորները գործնական ու մատչելի դասագիրքեր են, որոնք կը դիւրացնեն թէ՛ հայ գրականութեան ուսուցիչին եւ թէ աշակերտին գործը։
Մանկավարժական նկատառումներէ մեկնելով, ան չի կատարեր երկար ու մանրազնին վերլուծում։
Հեղինակներու արժէքի եւ յատկանիշներու վերաբերեալ տուած է ան՝ ինչ որ պէտք է գիտնայ աշակերտը։
Վերացականութիւն չունի։ Ան համադրած է անժխտելի ճշմարտութեան վերածուած դատումներ։
Մուշեղ Իշխանի նպատակը եղած է հայ գրականութիւնը ներկայացնել ճշգրիտ չափանիշերով եւ դիւրըմբռնելի եղանակով։
Համազգայինի Հայագիտական Բարձրագոյն Հիմնարկի շրջանաւարտներուն
Այսու կը հաղորդենք, որ Երեւանի Պետական Համալսարանի նախագահութիւնը եւ Համազգայինի Կեդրոնական Վարչութիւնը խորհրդակցելով՝ մէկ կողմէն ԵՊՀ-ի եւ միւս կողմէն Համազգայինի Հայագիտական Բարձրագոյն Հիմնարկի միջեւ 12 Դեկտեմբեր 1996-ին կնքուած համագործակցութեան եւ փոխանակութեան պայմանգիրի, Հիմնարկի շրջանաւարտներուն իրենց ուսումը ԵՊՀ-ի մէջ շարունակելու կարելիութիւնը տուող 4-րդ կէտի վաւերականութիւնը երկարաձգած են մինչեւ 2024 թուականի աւարտը։
Համազգայինի Հայագիտական Բարձրագոյն Հիմնարկի շրջանաւարտները յաւելեալ մանրամասնութեանց համար կրնան կապուիլ Համազգայինի Կեդրոնական Վարչութեան գրասենեակ (Պէյրութ­ 961-4-715684, central@hamazkayin.com)։
Համազգայինի Կեդրոնական Վարչութիւն
Պէյրութ, 11 Նոյեմբեր 2015
Արշակ Գոլըստընի յիշատակին
Սրտի անհուն կսկիծով լսեցինք մեր բոլորին սիրելի եւ յարգելի Պրն. Արշակ Գոլըստընի մահուան գոյժը:
Այսու մեր խորազգաց ցաւակցութիւնները կը յայտնենք Տիկին ՍօՖիին եւ Գոլըստըն գերդաստանին, ինչպէս նաեւ Համազգայինի Աւստրալիոյ ընտանիքին:
Համազգայինի աշխարհասփիւռ ընտանիքը եւ Կեդրոնական Վարչութիւնը բարձր կը գնահատէ Պրն. Արշակի նուիրուածութիւնը հայ դպրութեան եւ հայեցի դաստիարակութեան գործին:
Անոր շնորհիւ է, որ ստեղծուեցաւ Աւստրալիոյ Համազգայինի Ճեմարանը եւ մկրտուեցաւ իր անունով՝ «Համազգայինի Արշակ եւ ՍօՖի Գոլըստըն Ճեմարան»:
Աշխարհի մէջ մարդիկ կը ծնին, կապրին եւ կը մեռնին, սակայն կան մարդիկ որոնք իրենց կեանքին իմաստը կը գտնեն նուիրաբերութեան մէջ եւ ատոր շնորհիւ կ'անմահանան. ահաւասիկ այդ անմահներէն մէկն է Արշակ Գոլըստընը:
Արշակ Գոլըստըն ամուսնանալով Տիկին ՍօՖիին հետ կազմած էր հայ առաքինի ընտանիք մը, որուն համար ազգային շահը միշտ գերադասելի էր անձնական շահերէն:
Անոնց բնակարանը փոքրիկ Հայաստանի վերածուած էր, անոնց շունչն ու ոգին հայկական էին:
Թէեւ անոնք սեփական զաւակներ չունեցան, սակայն կրցան հազարաւոր հայորդիներու երկրորդ ծնողքը ըլլալ եւ իրենց իշխանական նուէրներով կեանք տալ հայեցի դաստիարակութեան ջամբումի այնքան կարեւոր գործին:
Արշակ Գոլըստընը իր գործով պիտի ապրի յաւերժօրէն մեր բոլորի սրտերուն մէջ:
Համազգայինի Կեդրոնական Վարչութիւն 9 Օգոստոս 2008 Պէյրութ
Թոնդրակեան եւ Պաւլիկեան շարժումներուն մասին ձեռնարկ (ԱՄՆ)
Համազգայինի գրական միաւորի կազմակերպութեամբ, Հինգշաբթի, 13 Դեկտեմբեր 2018-ի երեկոյեան ժամը 7:30-ին տեղի ունեցաւ իւրայատուկ ձեռնարկ մը, ուր հանդէս եկան երկու համալսարանական տաղանդաւոր երիտասարդներ Ալեն Տիշկրիքեանն ու Վազգէն Բարսեղեանը, առաջինը՝ Թոնդրակեան եւ Պաւլիկեան շարժումներուն մասին, իսկ Վազգէնը ներկայացուց Համշէնի եւ անոր երաժշտական գործիքներուն ու մշակութային կեանքին մասին, երգելով երգերու փունջ մը:
Ձեռնարկին բացումը կատարեց գրական միաւորի անդամներէն Սաթենիկ Ղարաբաղցեան, որ անդրադարձաւ երիտասարդներ ներգրաւելու գրական միաւորի յստակ ծրագիրին մասին, յայտնագործելով անոնց տաղանդներն ու բեմ տրամադրելով իրենց, քաջալերելու Համազգայինի շարքերէն ներս անոնց ընդգրկումն ու ծաղկումը:
Այսպէս՝ Ալենին եւ Վազգէնին հետ սկսած էր հրաշալի հաղորդակցութիւն մը, որուն իբր արդիւնք, ծրագրաւորուեցաւ աննախընթաց ձեռնարկ մը, Համազգայինի վերանորոգուած կեդրոնին մէջ:
Առաջին հերթին՝ Ալեն իր վարժ ու համարձակ ելոյթով կրցաւ իր վրայ կեդրոնացնել սրահի ներկաներուն ուշադրութիւնը: Սահիկներու՝ Power Point-ի օժանդակութեամբ ան ներկայացուց իր ուսումնասիրութիւնը Թոնդրակեան եւ Պաւլիկեան կրօնական շարժումներուն մասին եւ անոնց առնչութիւնները հայ ժողովուրդի քրիստոնէական ըմբռնումներուն, մինչեւ իսկ Գրիգոր Նարեկացիի մօտ նկատուած անոնց մասին ունեցած որոշ հակումներուն մասին:
Ալենի ներկայացումը կատարուեցաւ վարժ ու հեզասահ հայերէնով, ապագայ համալսարանական դասախօսի մը բոլոր յատկանիշները իր մէջ ակնյայտ էին, կը մնար մասնագիտութեան տիրապետումն ու ուսման լրումը:
«Թորոս Ռոսլին» կերպարուեստի դպրոցի ամավերջի աշակերտական ցուցահանդէսն ու վկայականաց բաշխում (Լիբանան)
Հինգշաբթի, 6 Յունիս 2019-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ Համազգայինի «Թորոս Ռոսլին» կերպարուեստի դպրոցի ամավերջի աշակերտական ցուցահանդէսն ու վկայականաց բաշխումը:
Այս առիթով խօսք արտասանեց «Թորոս Ռոսլին» կերպարուեստի դպրոցի պատասխանատու Վազգէն Մուղալեան: Ան ըսաւ, թէ 31 տարիէ ի վեր կը գործէ «Թորոս Ռոսլին» կերպարուեստի դպրոցը, որ տարիներու ընթացքին տուած է արուեստագէտներ, որոնք իրենց յատուկ տեղը ունին լիբանանահայ հասարակութեան մէջ կամ այլուր:
Ան յայտնեց նաեւ, որ կերպարուեստի դպրոցը ունի ուսումնասիրուած ծրագիր, եւ անոր գլխաւոր նպատակն է կապ ստեղծել հայրենիքին հետ, որպէսզի աւարտող աշակերտները կարենան իրենց մասնագիտութիւնը շարունակել Հայաստանի մէջ:
Ան ներկայացուց նաեւ կերպարուեստի դպրոցի տարեկան ծրագիրը եւ գործունէութիւնը: Խօսքի աւարտին ան շնորհակալութիւն յայտնեց Համազգայինի Լիբանանի Շրջանային վարչութեան, խնամակալութեան եւ Համազգայինի գեղարուեստի դպրոցներու տնօրէնութեան, որոնք նեցուկ կանգնած են կերպարուեստի դպրոցին:
Ան շնորհակալութիւն յայտնեց նաեւ Համազգայինի «Լիւսի Թիւթիւնճեան» ցուցասրահի տնօրէնութեան եւ արուեստագէտ Լիւսի Թիւթիւնճեանին` ձեռնարկի նախագահութիւնը ստանձնելուն համար:
Խօսք առաւ նաեւ Համազգայինի գեղարուեստի դպրոցներու տնօրէն Թամար Սնապեան-Սուրճեան:
Ան կարեւոր նկատեց ձեռնարկը, որովհետեւ ամբողջ տարուան մը աշխատանքի արդիւնքը կը ներկայացնէ:
Միջդպրոցական գծագրական աւանդութեան վերածուած մրցանք (Լիբանան)
Համազգայինի «Թ. Ռոսլին» կերպարուեստի դպրոցը տարիներէ ի վեր սովորութիւն դարձուցած է կազմակերպումը միջդպրոցական գծագրական մրցանքի, որ յաճախ մեծ խանդավառութիւն կը ստեղծէ դպրոցականներուն մէջ, կը խրախուսէ զանոնք եւ ճամբայ կը հարթէ դէպի յաւելեալ մասնագիտացում:
Այս տարի այս մրցումը իր շուրջ համախմբեց 19 հայկական դպրոցներէ 49 աշակերտներ, որոնք այս մրցումին ճամբով նոր փորձառութիւն ապրելու եւ իրենց ձիրքերը դրսեւորելու ու հանրութեան ներկայացնելու ուրոյն կարելիութիւն ունեցան:
Այս տարուան մրցումը նուիրուած էր Հայոց ցեղասպանութեան 100-ամեակին:
Շաբաթ, 14 Մարտ 2015-ի առաւօտեան ժամը 10:00-էն կէսօրուան 12:00 տեղի ունեցաւ մրցումը, իսկ կէսօրուան ժամը 1:00-2:00 հրապարակային ցուցահանդէս` ներկայութեամբ աշակերտներուն ծնողներուն եւ արուեստասէրներուն:
Օրուան հիւր արուեստագէտն էր արուեստի վաստակաւոր գործիչ, քանդակագործ Զաւէն Խտըշեան:
Համազգայինի գեղարուեստի դպրոցներու տնօրէնութեան եւ խնամակալութեան անունով մրցանքին մասնակից աշակերտներուն բարի գալուստ ու յաջողութիւն մաղթեց Համազգայինի գեղարուեստի դպրոցներու տնօրէն Կարպիս Գապասագալեան, որ դիտել տուաւ, թէ նման մրցումներ կրնան արուեստի նկատմամբ սիրոյ սերմեր ցանել եւ առիթ ըլլալ, որ իբրեւ ասպարէզ նկատի առնուի նաեւ այս բնագաւառը:
Կ. Գապասագալեան ամփոփ գիծերու մէջ աշակերտներուն ներկայացուց նաեւ «Թ. Ռոսլին» կերպարուեստի դպրոցին կողքին գործող Համազգայինի գեղարուեստի միւս դպրոցներն ու միաւորները:
Գեղարուեստի դպրոցներու տնօրէնը լուսարձակի տակ առաւ իւրաքանչիւրին կեանքին մէջ արուեստի կարեւորութիւնը` նշելով, որ անիկա դէպի գեղեցկութիւն եւ խաղաղութիւն ընթանալու ուրոյն ուղի է:
Այս առիթով ան յատուկ շնորհակալութիւն յայտնեց օրուան հիւր արուեստագէտին, ծնողներուն եւ աշակերտներուն` իրենց մասնակցութեան համար:
Սեդա Կանաչեան-Թիւսիւզեանի մեծարման երեկոյ (Լիբանան)
Կազմակերպութեամբ Համազգայինի Լիբանանի Շրջանային վարչութեան Կիրակի, 29 Նոյեմբեր 2015-ի երեկոյեան ժամը 7:00-ին, «Նշան Փալանճեան» ճեմարանի «Վասպուրական» սրահին մէջ տեղի ունեցաւ մեծարանքի երեկոյ` նուիրուած Սեդա Կանաչեան-Թիւսիւզեանի:
Հանդիսութեան բացման խօսքը Համազգայինի Լիբանանի Շրջանայի վարչութեան անունով փոխանցեց վարչութեան ատենապետ Սեպուհ Այնթէպլեան:
Ան ըսաւ, թէ Սեդա Կանաչեան-Թիւսիւզեանի Լիբանանէն Ամերիկա մեկնումին առիթով մէկտեղուած ենք, եւ թէեւ տխուր է հրաժեշտի այս պահը, սակայն ուրախութեամբ պէտք է ընկալենք, որովհետեւ ան արժանի է այս մեծարանքին:
Այնթէպլեան կարեւորութեամբ շեշտեց սփիւռքի մէջ տարուող կամաւոր աշխատանքն ու ծառայողներուն մեծութիւնը, որուն օրինակելի տիպարներէն է Ս. Կանաչեան-Թիւսիւզեան:
Ապա անդրադարձաւ Համազգայինի «Կոմիտաս» մասնաճիւղի հիմնադրութենէն մինչեւ օրս մշակութային կեանքին մէջ անոր ունեցած ներդրումներուն:
Այնթապլեան ըսաւ, թէ «Սեդա Կանաչեան-Թիւսիւզեան իր աշխատանքներով եւ ծառայութեամբ ունեցած է իր վաստակը, որ միայն յարգանք կը պարտադրէ»:
Գեղարուեստական յայտագիրով ելոյթ ունեցան «Բ. Կանաչեան» երաժշտական քոլեճի ուսանողներ եւ ուսուցչական կազմէն անդամներ:
Հայ նահատակ Սուրբերու յարգանքի երեկոյ արեւմտեան Սիտնիի մէջ
Արեւմտեան Սիտնիի Համազգային Սեւան մասնաճիւղի կազմակերպութեամբ 27 Ապրիլ 2018-ին Բանոյեան Կեդրոնէն ներս տեղի ունեցաւ Ապրիլեան սրբացեալ նահատակներուն նուիրուած յարգանքի երեկոյ, որուն մաս կազմած էին շրջանի Համազգային Սերոբ Փափազեան շաբաթօրեայ դպրոցի աշակերտները:
Աշակերտներուն կողմէ Աւստրալիոյ եւ Հայաստանի քայլերգներու երգեցողութեամբ կատարուեցաւ հանդիսութեան բացումը, որմէ ետք օրուան բեմավար ընկ. Ճորճ Նաճարեան բեմ հրաւիրեց Ս. Փափազեան դպրոցի տնօրէնուհի տկն Լինտա Եկէնեանը՝ կատարելու բացման խօսքը, ուր շեշտուած էր Հայ լեզուի եւ դպրոցի կարեւորութիւնը՝ Հայը Հայ պահելու համար:
Ապա, դպրոցի աշակերտները կատարեցին փունջ մը երգեր ու արտասանութիւններ, Օր. Ռիթա Մանուկեանի ղեկավարութեամբ:
Ընկ. Կիկո Կիրակոսեան փոխանցեց ՀՅԴ «Քեռի» ենթակոմիտէութեան խօսքը, ուր շեշտը դրուած էր շրջանի քոյր միութիւններու միասնակամ աշխատանքին վրայ, որպէսզի շրջանը վերստին վերականգնուի, եւ ո՛չ մէկ ջանք ու ճիք չի խնայել շրջանը բարելաւելու աշխատանքին մէջ:
Յայտագիրը շարունակուեցաւ Ունճեան քոյրերու կողմէ քանոնի եւ ջութակի վրայ նուագի կատարողութեամբ, եւ ընկ. Ճորճ Նաճարեանի «Պիտի Գնանգ Վաղ թէ Ուշ» մեներգով:
Պարուսոյց Գոլեթ Մարտիրոսեան պարեց վերականգնումի պարը եւ ընկ Ճորճ Շիշոյեան ասմունքեց «Ես Ծնուել եմ Սարերում»:
ՀՕՄ-ի ընկերուհի Զարմիկ Չուխուրկէօզեան կարդաց «Հայոց Տանթէականը», որմէ ետք ՀՅԴ «Բեկոր» մասնաճիւղի ընկերները երգեցին «Թող Հնչեն Շեփոր» երգը:
Օրուան բանախօս ընկ Հայկ Քայսէրեան նախընտրեց հանդիսատեսներուն ներկայացնել Հայ Դատի տարած աշխատանքը Աւստրալիոյ մէջ, եւ հարցումներու առիթ տալով՝ գոհացուցիչ բացատրութիւններ տուաւ անոնց:
Ընկերը իր խօսքին մէջ նշեց որ թէ՛ Հայ Դատի գրասենեակը եւ թէ՛ Յանձնախումբը գոյն չունին, եւ անոր մաս կրնան կազմել բոլոր հայորդիները որոնք ունակութիւնը ունին այսպիսի աշխատանքներու:
Եւ, յիշեց թէ Հայ Դատի յանձնախումբը ՀՅԴ նուէրն է Հայ ժողովուրդին՝ որոնք կ'ուզեն աշխատիլ այս ոլորտին մէջ:
Յայտագրի աւարտին Հայր Աւետիս Համբարձումեան իր փակման խօսքին մէջ շնորհաւորեց ձեռնարկը պատրաստողները եւ մասնակիցները, եւ Տէրունական աղօթքով փակուեցաւ հանդիսութիւնը:
Ապա տեղի ունեցաւ մոմավարութիւն Ծիծիռնակաբերդի փոքր յուշակոթողին դիմաց, ինչ որ մեծ տպաւորութիւն թողուց ներկաներուն վրայ, եւ անակնկալօրէն երգիչ Րաֆֆի Ատուրեան կատարեց «Դաժան Կռիւ» երգը, որուն ձայնակցեցան ներկաները:
Այս երեկոն եկաւ փաստելու որ Հայը երբեք չի յանձնուիր դժուարութիւններու՝ մինչեւ այն ատեն որ միասնակամ ենք եւ գիտենք պահել ու պահպանել մեր հայկական արժէքները:
Համազգայինի «Ծաղկունք»ը (Գանատա)
Չկայ արժանաւոր վերելք՝ առանց տքնաջան աշխատանքի. եւ այդ աշխատանքը աւելի կ՚իմաստաւորուի, ապագայ յաջողութիւնները աւելի կ՚ամրապնդուին մեր հաւաքական ուժով, իւրաքանչիւրս իրը տալով, բաժնեկից դարձնելով ուրիշին։
Ի վերջոյ՝ Թէքէեանի խորհուրդին համաձայն՝ մեզի կը մնայ այն ինչ որ կու տանք ուրիշին։
Համազգայինի Գլաձոր մասնաճիւղի «Ծաղկունք» երաժշտական երեկոն, փոխադարձ սիրոյ, վստահութեան, յարգանքի, բարձրացիր-բարձրացուրի, միասնական ճիգերու տօնախմբութիւն էր։
Արհեստավարժ, տաղանդաւոր արուեստագէտին ու նորահաս, խոստմնալից , ծաղկող երիտասարդին կամրջումն էր, ամիսներու՝ իսկ ոմանց համար տարիներու աշխատանքին արգասիքն էր, Հայրենի Տուն էր, Ծաղկած Բալենի էր, սէր ու խաղաղութիւն էր, գոյատեւում էր , անցեալէն դէպի ապագայ ձգտող, արմատներէն դէպի սաղարթներ երկարող յոյսի ու լոյսի դրսեւորում էր, որուն վայելքով ջերմացանք տօնական օրերու սեմին, բուք ու բորանը մէկ դի դնելով։
Շաբաթ, 16 Դեկտեմբեր, 2017. Հայ Երիտասարդական Կեդրոնի «Համազգային» թատերասրահը լեցուն է հայ եւ օտար հանդիսատեսներով, որոնք հետաքրքրութեամբ կը թերթեն խնամքով պատրաստուած յայտագիրին էջերը.- Դասական, քնարական, ժողովրդական երգեր՝ հայերէն, անգլերէն, ֆրանսերէն, իտալերէն, ռուսերէն լեզուներով, դաշնամուրի, տուտուկի, քանոնի ընկերակցութեամբ, համեմուած՝ նայիրեան հեզաճկուն աղջիկներու պարերով։
Աւելորդ է ըսել, թէ որքան հարուստ, բազմերանգ երեկոյ մը մեզ կը սպասէ։
Մենակատարը՝ շնորհալի Մինէ Ծատուրեան, Համազգայինի «Հայ Աստղեր» մանկապատանեկան երգչախումբին մէջ զարգացուցած է երգարուեստի հանդէպ սէրն ու հետաքրքրութիւնը, մասնակցած է Royal Conservatory of Musicի մրցոյթներուն փայլուն արդիւնքներու հասնելով. ձայնամարզութեան կը հետեւի խմբավար Հռիփսիմէ Թովմասեանի մօտ։
12-րդ դասարանի աշակերտ Մինէ արդէն իսկ մրցանակներու արժանացած եւ քանիցս իբր մենակատար բեմ բարձրացած է։
Մինէի պիտի միանան Համազգայինի «Հայ Աստղեր» երգչախումբի մեծերը, որոնք բազմիցս իրենց ներդաշնակ կատարողութեամբ, գեղեցիկ ձայներով հմայած են մեզ. Սեւակ Յարութիւնեանը, որ իր յատուկ ձայնով տպաւորիչ մեկնաբանութիւններով արժանացած է հանդիսատեսի բարձր գնահատանքին. Հալէպի ծնունդ՝ Լեւոն Գարակիւլէեանը, վերջերս հաստատուեցած է Թորոնթօ եւ արդէն իսկ տարբեր առիթներով իր գեղեցիկ ձայնով հարստացուցած մեր ձեռնարկները։
Յայտագիրին իրենց մասնակցութիւնը կը բերեն քանոնահար Մատիանա Թորոսեանը, որուն մեկնաբանութիւնները վայելած ենք մեր մշակութային ձեռնարկներուն ընթացքին. մեր զուտ հայկական տուտուկը հազարամեակներու պատմութիւն ունի եւ այսօր նոր շունչ պիտի ստանայ Սեյրան Ղազարեանի կատարողութեամբ. արհեստավարժ դաշնակահար Թալին Արթինեան Գըլըպոզեան, որուն մենահամերգներն ու նուագակցութիւնները վայելած ենք տարիներու ընթացքին։
«Ծաղկունք»ին յաւելեալ բուրմունք կու տան այս երեկոյ Համազգայինի «Էրեբունի» պարախումբի հեզաճկուն, մախմուր աղջիկները, բեմադրիչ եւ պարուսոյց Արեւիկ Մարտիրոսեանի ղեկավարութեամբ։
Բախտաւորութիւն է մեր կողքին ունենալ Համազգայինի «Հայ Աստղեր» եւ «Գուսան» երգչախումբերու տարիներու տաղանդաւոր դաշնակահար ու մշակ Վանիկ Յովհաննէսեանը։
«Ծաղկունք»ի ղեկավարն ու մտայղացողը՝ Հռիփսիմէ Թովմասեան, տարիներու տաղանդաւոր, արհեստավարժ խմբավար եւ ձայնամարզող է, Համազգայինի «Հայ Աստղեր» եւ «Գուսան» երգչախումբերու խմբավարը։
Օրուան հանդիսավար՝ Թամար Տօնապետեան Գուզուեանի երկլեզու, համապարփակ բացման խօսքէն ետք, կարմիր, թաւշեայ վարագոյրը կը բացուի ու ետին՝ բեմին խորքը, երկինքի կապոյտին մէջ, Չարենցի կամարին ներքեւ, լուսինը իր կլոր դէմքը պարզած, մեծ ու փոքր Մասիսին հետ ծառերուն ծաղկունքը կ՚աւետէ – յարդարումը Արփի Գաթրճեանի։
Ծափերուն հետ բեմահարթակին վրայ կը յառաջանան դաշնակահար Թալին Արթինեան Գըլըպոզեանն ու մենակատար Մինէ Ծատուրեանը։
Առաջին երկու կարճ ներկայացումներէն ետք (vocalise), կ՚անցնինք Let there be peace on earth, Già La Notte S’avvicina, Sometimes I feel like a motherless child, Old Irish blessing, Empty chairs at empty tables երգերուն, որոնք իրերայաջորդ կերպով, ինքնավստահօրէն ներկայացնելէ յետոյ էջը կը դարձնենք դէպի շատերուն սիրելի՝ Ave Mariaն։
Ծափերը իւրաքանչիւր ներկայացումէ յետոյ աւելի ու աւելի կը բարձրանան։
Դժուար է հաւատալ, որ մեր աչքերուն առջեւ կանգնող երկար, կարմիր զգեստով, հասուն, գեղեցիկ ձայնով պարմանուհին, երէկուան «հայ աստղ»իկն է, նոյնինքն Մինէն։
«Մախմուր աղջիկ»ը նոր էջ մը կը բանայ երեկոյին մէջ. քանոնահար Մատիանա Թորոսեան, դաշնակահար Թալին Արթինեան Գըլըպոզեան, մենակատար Մինէ Ծատուրեանն ու Համազգայինի Էրեբունի պարախումբի աղջիկներէն՝ Վանի Եագուպեանը, Մարիա Մանուկեանն ու Լանա Տէր Պետրոսեանը՝ իրենց երազային կապոյտ զգեստներով, հոյակապ ամբողջութիւն մը կը ստեղծեն բեմի վրայ։
Պարին բեմադրութիւնը՝ Արեւիկ Մարտիրոսեանի։
Կու գայ յաջորդել սրտաճմլիկ Տլէ Եամանը, տուտուկի ընկերակցութեամբ Սեյրան Ղազարեանի։
Մինէի ու Սեյրանի հարազատու համերաշխ մեկնաբանութիւնը պահ մը մոռցնել կու տայ, թէ մեր աչքերուն դիմաց կանգնողները տակաւին չեն թեւակոխած երիտասարդութեան տարիքը։
«Ծաղկած բալենի»ն վրայ կը հասնի. քանոն, դաշնամուր, երգ ու պար կը խլեն բոլորիս որոտընդոստ ծափերը։
Մատիանան, Թալինը, Մինէն եւ Էրեբունի պարախումբէն Լանա Տէր Պետրոսեանը, Ատրինէ Արթինը, Էմմա Ղուպաթեանը, Վանի Եագուպեանը, Մարիա Մանուկեանն ու Բերլա Բուշմանեանը վարդագոյն, ծաղկաւոր զգեստներով, քնքոյշ, հեզասահ պարով (բեմադրութիւն՝ Արեւիկ Մարտիրոսեանի) յայտագիրի առաջին բաժինը կը հասցնեն իր պանծալի աւարտին։
Հանդիսատեսը չյագեցած՝ անհամբեր կը սպասէ երկրորդ բաժինին։ «Իմ անուշ» հայրենիք»ը կը գրաւէ մեր հոգիները։
Դաշնամուրի վրայ է Վանիկ Յովհաննէսեանը, Մինէի կ՚ընկերակցի Համազգայինի «Հայ Աստղեր»ու մեծերու խումբը։ Բարձրորակ մեկնաբանութիւն, իրարու ամբողջացնող ձայներ մեզ յուզումնալից «Պատրանքի թեւով» կը փոխադրեն մօր գիրկը ու ապա՝ «Տուն իմ հայրենի»։
Հիացմունքի մեծագոյն ապացոյցը՝ հանդիսատեսին թաց աչքերը ու սրահը թնդացնող ծափերն են։
Չմոռնանք նշել, որ երգչախումբի բաժիններու մշակումին մէջ իր կարեւոր ներդրումը ունի Վանիկ Յովհաննէսեանը։
Եօթանասունականներու I will surviveը տարբեր մթնոլորտի մէջ կը դնէ մեզ։
Դաշնամուրի վրայ է Հռիփսիմէ Թովմասեան, Մինէ իր աշխարհին մէջ է։ Մինէի եւ Սեւակ Յարութիւնեանի զուգերգը՝ «Էլեգիա»ն՝ դաշնակահար Վանիկ Յովնաննէսեանի ընկերակցութեամբ, այնքան հոգեհարազատ ու անպաճոյճ է։
Դարձեալ կը վերադառնանք եօթանասունականներուն, այս անգամ ABBAի Winner takes it allը կը հնչէ, կատարողութեամբ Մինէ Ծատուրեանի, Վանիկ Յովհաննէսեանի ընկերակցութեամբ։
Լեւոն Գարակիւլէեանն է Մինէի ընկերակցողը, What a wonderful world հռչակաւոր երգին մէջ։
Լեւոնն ու Մինէն իրենց տպաւորիչ զուգերգով յաջողած են հրաշալի աշխարհ փոխադրել հանդիսատեսը։
«Որտեղ գտնեմ քեզ»ին դարձեալ առիթը կ՚ունենանք վայելելու Սեւակ Յարութիւնեանի ձայնը. Սեւակ եւ Մինէ այս երգին կու տան նոր աւիւն։
Padonne-Moi, Maybe I maybe you, Love is like a dream ֆրանսերէն, անգլերէն եւ ռուսերէն երգերուն մեկնաբանն է Մինէ Ծատուրեանը. երգերուն այլազանութիւնը զգալի է։
Ամիրխանեանի «Քեզ հետ իմ սէր»ին, Մինէի կ՚ընկերակցին Դուին Գաթրճեանն ու Ալթինա Եալտըզճեանը դարձեալ, մշակումին մէջ իր ներդրումը ունի Վանիկ Յովհաննէսեանը։
Մինէ խօսք կ՚առնէ շնորհակալութիւն յայտնելով Համազգայինին, իր ուսուցիչներուն, ձայնամարզութեան ուսուցիչ խմբավար Հռիփսիմէ Թովմասեանին եւ բոլոր անոնց որոնք նեցուկ կանգնած են իրեն։
Con te partirò (Time to Say Goodbye)ին Մինէ իր եթերային գոյներով շքեղ զգեստով, Լեւոն Գարակիւլէեանի հետ սիրոյ զգացումներու տարափ մը կը ստեղծեն բեմի վրայ։
Ապրի՜ մեր Ծաղկունքը…»։
Շնորհակալական հակիրճ խօսքին մէջ, Թամար Տօնապետեան Գուզուեան կը նշէ բոլոր մասնակցողները, առաւել՝ երաժիշտ Խաչիկ Բաբայեանը, գլխաւոր նուիրատու Լեւիկ եւ Սեւանա Մաթեւոսեանները, Սամուէլ եւ Լիլիթ Շահպազեանները, բոլոր նիւթապէս եւ բարոյապէս օժանդակողները, Մինէի ծնողքը՝ Վահէ եւ Անաբել Ծատուրեանները, երգչախումբի վարչական կապ Լորիկ Գաթրճեանը։
Բոլորը բեմի վրայ են, վերջին երգը՝ Happy Christmas. Let it be a good one, without any fear.
Ծաղկեփունջերու տուչութեան ժամանակ ծափերը կը շարունակուին երկար. շնորհաւորանքի խօսքերը, յուզիչ ողջագուրումները, կ՚երկարին գունաւոր խմիչքներու ու միրգերու ճոխ սեղանին շուրջ։
«Ծաղկունք»ին ընդմէջէն նոր թեւեր առնելով՝ Հայաստանի Հանրապետութեան 100-ամեակն ու Համազգայինի հիմնադրութեան 90-ամեակը կը դիմաւորենք վառ յոյսերով, շարունակելու այն ինչ որ մեզի վստահուած է` տօնախմբել, վառ պահել մեր մշակոյթը եւ ներշնչել մեր նորահաս սերունդը դէպի լուսաւոր ապագայ։
Մարաթուկ
Յ. Թումանեանի ծննդեան 150-ամեակին նուիրուած մշակութային երեկոյ (Յունաստան)
Կազմակերպութեամբ Ատտիկէի «Սօս-Վանի» վարչութեան, մասնակցութեամբ տաղանդաւոր եւ ստեղծագործ երիտասարդներու եւ փոքրիկներու (բանաստեղծի տարեդարձէն երեք օր առաջ)՝ տեղի ունեցաւ Յ. Թումանեանի ծննդեան 150-ամեակին նուիրուած մշակութային երեկոն։
Յայտագիրը սկսաւ «Քաջ Նազար» մանկական թատերականով, որ ի սկզբանէ նախատեսուած՝ անակնկալ մըն էր վարչութեան կողմէ ներկաներուն։
Հռիփսիմէ Կարապետեանի պատրաստութեամբ՝ 10 երեխաներ կը մասնակցէին ներկայացման, որոնք բեմին վրայ փայլեցին իրենց տաղանդով՝ Արմէնուհի Ղազարեան, Գէորգ Ճինէճեան, Մելինէ Մալթոզեան, Ներսէս Չթէյեան, Արման Դաւթեան, Արթուր Դաւթեան, Սարգիս Զաֆիրուլիս, Կարէն Էքիզեան, Ռիտա Բաղդասարեան, Ագնէսա Եփրեմեան։
Խոստումնալից ապագայով փոքրիկ շնորհալիները նոր շունչ հաղորդեցին երեկոյին իրենց դերասանական խաղով, պարով եւ հմայքով՝ արժանանալով հանդիսատեսի ջերմ գնահատանքին, ծնողներու գորովալից, սիրով լի հայացքներուն։
Համազգայինի պարարուեստի 20-րդ տարեկան ելոյթը (Կիպրոս)
Կիրակի, 5 Մայիս 2019-ի երեկոյեան տեղի ունեցաւ Կիպրոսի Համազգային Մշակութային եւ Կրթական Ընկերակցութեան պարախումբերու տարեկան ելոյթը, մասնակցութեամբ Նիկոսիոյ «Սիփան», Պաֆոսի՝ «Անի» եւ մանկապատանեկան «Նանոր» պարախումբերուն, հովանաւորութեամբ Կիպրոսի Կրթութեան եւ Մշակոյթի նախարար Կոստաս Խամպիաուրիսի եւ Հայ Համայնքի Պետական Ներկայացուցիչ Վարդգէս Մահտեսեանի եւ ներկայութեամբ խորհրդարանի նախագահ Տիմիթրիս Սիլլուրիսի։
Այս տարուան ելոյթը ձօնուած էր Հոկտեմբեր 2018-ին մահացած՝ աշխարհահռչակ երգիչ ու երաժիշտ Շարլ Ազնաւուրին։
800-է աւելի հանդիսատեսներ, որոնցմէ շուրջ 200-ը պաշտօնական հիւրեր, ծայրէ-ծայր լեցուցած էին Ստրովոլոսի Քաղաքապետարանի Թատերասրահը։
Յայտագրի առաջին մասով երեք պարախումբերը ներկայացուցին ազգագրական եւ մանկական զանազան պարեր, իսկ երկրորդ բաժինը ամբողջութեամբ նուիրուած էր Շարլ Ազնաւուրին։
Մեծ երգիչին մեկնաբանած հանրածանօթ երգերուն ընկերակցութեամբ՝ «Սիփան» պարախումբը ներկայացուց անոր կեանքին զանազան դրուագները, պարարուեստի բարձր որակով ու մակարդակով։
Գեղարուեստական ղեկավար եւ պարուսոյց, լիբանանահայ Գրիգոր Քէլէշեան իր մտայղացումով ու բեմադրութեամբ այս երեկոյ ինքզինք գերազանցեց, պարախումբը բարձրացնելով պարարուետի նոր մակարդակի, որ ներկաներուն կողմէ ընդունուեցաւ երկարատեւ ծափահարութիւններով։
Իսկ յայտագրի գագաթնակէտը հանդիսացաւ “Avec un brin de nostalgie” երգը, որ Ազնաւուրի ձայնին հետ որպէս զուգերգ եզակի զգայնութեամբ մեկնաբանեց լիբանանահայ երգիչ Gilbert Simon-ը։
Վերջաւորութեան բեմ բարձրացան երեք պարախումբերու 130 անդամները եւ անոնց ու հանդիսատեսներուն ուրախ ու խանդավառ ծափահարութիւններով փակուեցաւ Համազագայինի պարախումբերու 20-րդ տարեկան ելոյթը, ապագայի նկատմամբ վառ պահելով մեր յոյսերն ու սպասումները։
«Կղզին եւ մի մարդ» եւ Լօրընս Տառելի «Պրոսպերոյի Կղզին» գիրքի շնորհահանդէս (Գանատա)
Հինգշաբթի, 13 Հոկտեմբեր 2022-ին, Մոնթրէալի Կէօնճեան կեդրոնէն ներս, տեղի ունեցաւ Կոստան Զարեանի «Կղզին եւ մի մարդ» եւ Լօրընս Տառելի «Պրոսպերոյի Կղզին» զոյգ գործերուն միացեալ հրատարակութեան գիրքի շնորհահանդէսը, մասնակութեամբ Նիու Ճրզիէն յատկապէս հրաւիրուած գիրքի խմբագիր՝ Դոկտ. Վարդան Մատթէոսեանի, կազմակերպութեամբ Hamazkayin Montréal-ի «Սանահին» մասնաճիւղի գրական յանձնախումբին։
Սոյն գիրքի հրատարակութիւնը նախաձեռնութիւնն էր, Համազգային Գանատայի Շրջանային Վարչութեան «Օշական Մատենաշար»ի հրատարակչական հիմնադրամի խմբագրական կազմին։
Գիրքը կը վաճառուի Մոնթրէալի, Թորոնթոյի եւ Գեմպրիճի գրատարածներուն մօտ, ամէն կիրակի առաւօտեան ժամը 10:00-2:00pm.
Մշակութային երեկոյ Լիբանանի Ամերիկեան դեսպանատան մէջ
Ամերիկայի Միացեալ Նահանգներու դեսպան Տորոթի Շիայի նախագահութեամբ «Մշակութային Երեկոյ» մը տեղի ունեցաւ արուեստագէտ Ճորճ Թոմպի հետ: Չորեքշաբթի, 27 Ապրիլ 2022-ի երեկոյեան ժամը 8-ին, Համազգայինի «Բարսեղ Կանաչեան» երաժշտական քոլեճէն չորս աշակերտներ՝ Սալբի Թորիկեան, Քեվըն Եուսէֆ, Տարոն Սուսանի եւ Ներսէս Ջուլճեան, գլխաւորութեամբ՝ Համազգայինի Լիբանանի Շրջանային Վարչութեան Յարաբերական յանձնախումբի ներկայացուցիչ Դոկտ. Քրիստին Արզումանեանին, ուղղուեցան դէպի Լիբանանի Ամերիկեան դեսպանատուն՝ յատուկ հրաւէրով մը։
Համազգայինի աշակերտներուն առիթ տրուեցաւ նուագելու հայկական ստեղծագործութիւններ, որոնց համար արժանացան ջերմ գնահատանքի։
Ներկայ էին նաեւ զանազան երկիրներու դեսպաններ, ինչպէս նաեւ Լիբանանի Ազգային Բարձրագոյն երաժշտանոցի, Իլիաս Րահպանի Ակաթեմիայի եւ Ղասան Եամմին գեղարուեստական դպրոցի ներկայացուցիչներ:
Աւարտին, Լիբանանի Համազգայինի անունով հայկական յուշանուէր մը նուիրուեցաւ դեսպանին՝ առ ի երախտագիտութիւն։
«Սայաթ-Նովա» համոյթի աննախընթաց համերգ (Լիբանան)
Վարագոյրը բացուեցաւ, եւ ահա բեմին վրայ առաջին անգամ ըլլալով կանգնած էր «Սայաթ-Նովա» աշուղական երգի վաստակաւոր համոյթը իր շքեղութեամբ, վեհութեամբ ու արտասովոր հմայքով:
«Սայաթ-Նովա» համոյթը իր յաղթական խրոխտ կեցուածքով տակաւին կատարումները չսկսած կարծես կ՛ապացուցէր, որ իր ստեղծագործական կորովը կը ծառայէր հայ ժողովուրդին եւ անոր մշակոյթի զարգացման ու պահպանման:
Եւ ահա հնչեց Սայաթ Նովայի «Քամանչա» երգը եւ իսկոյն թրթռաց լիբանանահայ հանդիսատեսին սիրտը:
«Սայաթ-Նովա» աշուղական երգի վաստակաւոր համոյթին աշուղական եւ հայրենասիրական երգերու այս աննախադէպ համերգը կազմակերպած էր Համազգայինի Լիբանանի Շրջանային վարչութիւնը:
Համոյթի գեղարուեստական ղեկավարն էր Հայաստանի Հանրապետութեան ժողովրդական արուետագէտ, փրոֆ. Թովմաս Պօղոսեան, իսկ գործիքային բաժինի ղեկավար` Հայաստանի Հանրապետութեան վաստակաւոր արուեստագէտ եւ քամանչահար Վարդան Պաղտասարեան:
Համերգը տեղի ունեցաւ Կիրակի, 28 Փետրուար 2016-ին, երեկոյեան ժամը 7: 00-ին, «Էմիլ Լահուտ» սրահին մէջ:
Համազգայինի Շրջանային Վարչութեան «Սայաթ Նովա» երգչախումբի աննախընթաց համերգը Ֆրեզնոյի մէջ
Կազմակերպութեամբ Ֆրեզնոյի Համազգայինի «Դանիէլ Վարուժան» մասնաճիւղի վարչութեան, Շաբաթ, 24 Յունուար 2015-ի երեկոյեան ժամը 7-ին, Հայ Առաջին Երիցական եկեղեցւոյ սրահին մէջ տեղի ունեցաւ «Սայաթ Նովա» երգչախումբի համերգը, 200է աւելի հանդիսատեսներու ներկայութեամբ:
Համերգի բացման եւ ներկաներու շնորհակալութեան խօսք յայտնեց վարչութեան ատենապետուհի Սրբուհի Մսրեանը, ապա հակիրճ կերպով տեղեկութիւններ փոխանցեց «Սայաթ Նովա» երգչախումբի կազմութեան եւ գործունէութեան առնչութեամբ:
Երգչախումբի 44 անդամ-անդամուհիները, տարազներ հագած բեմ բարձրանալով՝ գրաւեցին իրենց տեղերը եւ արժանացան ներկաներու բուռն ծափահարութիւններուն. ծափերու տարափին տակ, դիմաւորուեցաւ նաեւ երգչախումբի ղեկավար եւ դաշնակահար Նորա Ռումեանը (Պայրամեան)։
Ան փոխանակ բեմ բարձրանալու, դաշնամուրին դիմաց նստելով՝ Ամերիկեան քայլերգը նուագեց. գրաւիչ ձայնով անոր ընկերացաւ Ժագ Սիւթճեանը, ապա խումբը մեկնաբանեց «Մեր Հայրենիք»ը։
Պոլսոյ «Վարդանանց» երգչախումբի աննախընթաց ելոյթը Լիբանանի մէջ
Ծափահարութիւններ, յոտնկայս եւ երկար ծափահարութիւններ, նորէն ծափահարութիւններ, քանզի լիբանանահայ մշակութասէր հանդիսատեսը սքանչացած էր Պոլսոյ «Ս. Վարդանանց դպրաց դաս» երգչախումբի աննախընթաց ելոյթով:
Պոլսոյ «Վարդանանց» երգչախումբը, բարձր հովանաւորութեամբ Մեծի Տանն Կիլիկիոյ Արամ Ա. կաթողիկոսի եւ նախաձեռնութեամբ ու կազմակերպութեամբ Համազգայինի Լիբանանի Շրջանային վարչութեան, իր աննախընթաց ելոյթը ունեցաւ Շաբաթ, 4 Հոկտեմբեր 2014-ի երեկոյեան ժամը 8:00-ին, «Փիեռ Ապու Խաթեր» սրահին մէջ, խմբավարութեամբ` Ատրուշան սրկ. Հալաճեանի եւ դաշնակի ընկերակցութեամբ Լուսի Գահվեճիօղլուի:
«Սարերն ի վեր» (Գանատա)
Հայուն նկարագրի հիմնական գիծերէն մէկն է իր մշակոյթին հանդէպ անսահման սէրը։
Հայրենիքէն ներս թէ սփիւռքի մէջ չկայ հայ մը, որ օրուան ընթացքին քանի մը վայրկեան չնուիրէ հայկական մշակոյթին, ըլլայ ան պար մը դիտելով կամ երգ մը լսելով, իսկ Համազգային Հայ կրթական եւ Մշակութային Միութիւնը միշտ առաջնակարգ դիրքի վրայ է հայուն ծարաւը յագեցնելու իր մշակոյթին հանդէպ։
24 եւ 25 Յունիս 2017-ին Թորոնթոյի Համազգայինի «Գլաձոր» մասնաճիւղի Պարախումբի Ուսումնարանի եւ Էրեբունի Պարախումբի տարեկան ելոյթն էր «Սարերն ի վեր» խորագրով։
Հակառակ պարախումբի այս տարեշրջանին կրած դժուարութիւններուն, երբ նախկին պարուսոյց եւ գեղարուեստական ղեկավար Լոռի Նաճարեանի Հայաստան մէկնումէն վերջ պարախումբը մնացած էր առաց պարուսոյցի, Փետրուար ամիսէն սկսեալ Արեւիկ եւ Արման Աւոյեանի ղեկավարութեամբ պարախումբի փորձերը արդէն մտած էին իրենց հունին մէջ։
Հարկ է յիշել թէ պարախումբի եւ ուսումնարանի մեծերու խումբի փորձերը Սեպտեմբերէն մինչ Յունուար շարունակուեցան Դաւիթ Մանուկեանի եւ Յովհաննէս Յարութիւնեանի փորձավարութեամբ։
«Սարերն ի վեր» ելոյթը նուիրուած էր Գանատայի 150 ամեակին. «Երկիր մը, որ ամէն հնարաւորութիւն ընծայած է մեզի որպէսզի գոյատեւենք իբրեւ ազգ եւ մեր գործօն ներդրումը ունենանք թէ՛ Գանատայի մէջ եւ թէ աշխարհի տարածքին»,- ըսաւ «Գլաձոր» մասնաճիւղի ատենապետուհի Թամար Տօնապետեան Գուզուեանը իր անգլերէն/հայերէն բացման խօսքին մէջ։
Գանատայի, Հայաստանի Հանրապետութեան եւ Արցախի Քայլերգերը մեներգեց Լեւոն Գառակիւլեանը, ապա փոքրիկն Սարին Գաբրիէլեանի մանկական քաղցր ու հայաշունչ ձայնը, Համօ Սահեանի «Իմ Արմատները» ասմունքով, մեզ տարաւ «Սարերն ի վեր»։
Յայտագիրը սկսաւ փոքրիկներուն «Հզօր Հայաստան» պարի ներկայացումով, բեմադրութիւն Արեւիկ եւ Արման Աւոյեանի, ու յաջորդաբար ներկայացուեցան Էրեբունիի աղջիկներու «Կակաչներ» պարը, բեմադրութիւն՝ Վանուշ Խանամիրեանի, փոքրիկներուն «Պարմանի» պարը, երաժշտութիւն Խաչատուր Աւետիսեանի, բեմադրութիւն Արեւիկ եւ Արման Աւոյեանի, «Սրտի Առաջին Խօսք», Անտրէ, մենակատարութեամբ Վանի Եագուպեանի ու Յովհաննէս Յարութիւնեանի, բեմադրութիւն Յովհաննէս Յարութիւնեանի, «Ուզունտարա» պարը, մենակատարութեամբ Մարիա Մանուկեանի, բեմադրութիւն Վանուշ Խանամիրեանի, Էրեբունի պարախումբի «Շալախօ» պարը, մենակատարութեամբ Մարիա Մանուկեանի եւ Գօգօ Ակիկեանի, բեմադրութիւն Վանուշ Խանամիրեանի, ու մեծերու «Սարդարապատ» պարը, բեմադրութիւն Արեւիկ եւ Արման Աւոյեանի։
Քանոնահար Մատիանա Թորոսեան, Խաչատուր Աւետիսեանի «Մախմուր Աղջիկ» նուագով երաժշտական երանգ մը աւելցուց պարարուեստի զանազան տեսակի պարերով հարուստ գեղարուեստական երեկոյին։
Բեմին վրայ տարազներու գեղեցկութիւնն ու կոկիկութիւնը, փոքրիկ պարողներուն կեդրոնացումը, տղոց ռազմական ու աղջիկներուն քնքուշ ձեռքի շարժումներն ու անոնց քնարական կեցուածքը կը ցոլացնէր պարուսոյցներուն բծախնդրութիւնը, իւրաքանչիւր պարողի փորձերուն հանդէպ լուրջ մօտեցումը ու պարախումբի յանձնախումբի անդամներուն եւ անոնց օգնականներուն նուիրական աշխատանքին արգասիքը։
Համազգայինը պատիւը ունեցաւ պարախումբի ելոյթին հիւրընկալելու Գանատայի Խորհրդարանի անդամ Պր․Շօն Չէնն ու Օնթարիոյի Խորհրդարանի անդամ Տիկին Սու Վանկը։
Յարգարժան հիւրերը իրենց ուրախութիւնն ու երախտագիտութիւնը բաժնեցին ներկաներուն հետ, բարձր գնահատելով Թորոնթոյի հայկական գաղութին ունեցած մեծ ներդրումը, յատկապէս նոր ժամանած սուրիահայերու աջակցութեան եւ Գանատայի բազմատեսակ կառոյցը պահելու աշխատանքին մէջ։
Անոնք շնորհաւորեցին Համազգայինն ու բոլոր ներկաները պարախումբի գեղեցիկ ելոյթին առթիւ, ու գնահատանքի վկայագիր մը նուիրեցին Համազգայինին։
Յայտագրին երկրորդ մասը կ'ընդգրկէր փոքրիկներուն «Իմ Անուշ Հայաստան» պարը, մենակատարութեամբ Ռաֆֆի Օհանեանի եւ Աննա Խոսրովաֆեանի, բեմադրութիւն Արեւիկ եւ Արման Աւոյեանի, Էրեբունի աղջիկներուն «Կտոր մը Երկինք» պարը, բեմադրութիւն Յովհաննէս Յարութիւնեանի, պատանիներու «Կատակ Պար»-ը, մենակատարութեամբ Սարօ Աբելեանի եւ Էլեն Ատամեանի, բեմադրութիւն Վանուշ Խանամիրեանի, մեծ աղջիկներուն «Տաւիղ» պարը, մենակատարութեամբ Իզապէլ Ճանսըզեանի, բեմադրութիւն Վանուշ Խանամիրեանի, մասնակցութեամբ Մատիանա Թորոսեանի՝ Քանոնի վրայ, «Կինտոների Պար»-ը, մենակատարութեամբ Ծիլա Գույումճեանի, Գօգօ Ակիկեանի, Յովհաննէս Յարութիւնեանի, Դաւիթ Մանուկեանի, Արէն Մարսէլեանի, Նարեկ Գասեմճեանի, Հրակ Գարամարտեանի եւ Հայկ Մարտոյեանի, բեմադրութիւն Վանուշ Խանամիրեանի, պատանիներուն «Պար Ծիրանի»-ն երաժշտութիւն Խաչատուր Աւետիսեանի, բեմադրութիւն Արեւիկ եւ Արման Աւոյեանի, եւ վերջապէս «Հարսանեկան» պար, մենակատարութեամբ Բերլա Փուշմանեանի (հարս), Գօգօ Ակիկեանի (փեսայ), Դաւիթ Մանուկեանի (քաւոր), Ատրինէ Արթինի (քաւորկին), բեմադրութիւն Կարէն Գէորգեանի։
Հարսանեկան խանդավառ խրախճանքի մթնոլորտի մէջ ելոյթը հասաւ իր աւարտին.. ընկերուհի Թամար շնորհակալութիւն յայտնեց պարուսոյցներուն Արեւիկ եւ Արման Աւոյեաններուն, որոնք կարճ ժամանակի ընթացքին հսկայ աշխատանք տարին պարախումբի ելոյթը մէջտեղ բերելու համար, պարախումբի յանձնախումբի անդամներուն իրենց յանձնառութեանեւ նուիրումին համար, օգնականներուն, ելոյթի բոլոր մասնակցողներուն եւ անոնց ծնողներուն իրենց ծով համբերութեան համար, առաւել բոլոր նուիրատուներուն յատկապէս գլխաւոր նուիրատու Տէր եւ Տիկին Ալէն եւ Ասիկ Տէր Մինասեաններուն, որոնք պարգեւատրուեցան վարչութեան կողմէ յուշանուէրով մը։

Համազգայինի Գլաձոր մասնաճիւղի Գրասէրներու խմբակի հաւաք՝ Վահան Թէքէեան (Գանատա)
Համազգայինի Գլաձոր մասնաճիւղի Գրասէրներու խմբակի հաւաքներու շարքին՝ Կիրակի 18 Սեպտեմբեր 2022-ի հաւաքին նիւթն էր բանաստեղծ, ուսուցիչ, խմբագիր եւ հասարակական գործիչ՝ Վահան Թէքէեան։
Հաւաքը սկսաւ «Եկեղեցին հայկական» երգի տեսահոլովակով։
Թէքէեանի կեանքին եւ ստեղծագործութեան մասին ներկայացուցին հինգ համազգայնական երիտասարդներ, մերթ ընդ մերթ բանաստեղծութիւններէն արտասանելով։
Հանդիսավարութիւնը կատարեց Աննա Մարիա Մուպայէտ. Հայրենիքի մէջ տիրող իրավիճակին անդրադառնալով, ան նշեց թէ որքան թարմ կը հնչեն այսօր Թէքէեանի տողերը երբ ան դար մը առաջ կը գրէր «Ահաւոր բան մը այնտեղ կը կատարուի մութին մէջ»։
Ստեղծագործութիւններուն եւ խմբագրական գործունէութեան անդրադարձաւ Կապրիէլլա Պաթիկեան. ներկաները իր մեկնաբանութեամբ լսեցին «Բարձրացում» եւ «Մէկ հատիկս» քերթուածները։
Ռիթա Խաչոյեան փոխանցեց Յակոբ Օշականի, Պօղոս Սնապեանի եւ Մուշեղ Իշխանի յուշերէն ու վկայութիւններէն պարբերութիւններ։
Խմբակին վերջերս միացած Շանթ Տէօքմէճեան ասմունքեց «Ես սիրեցի» եւ «Պիտի իյնաս» քերթուածները, իսկ Ալիք Պապօղլեանի մեկնաբանութեամբ ներկաները լսեցին «Քու յիշատակդ այս գիշեր» եւ «Հաշուեյարդար» բանաստեղծութիւնները։
Իւրաքանչիւր ներկայացնողի կ՚ընկերակցէին համապատասխան լուսանկարներ եւ գրութիւններ մեծ պաստառի վրայ։
Հաւաքին ընթացքին նաեւ Հայադարան ծրագրէն հակիրճ բաժին մը ցուցադրուեցաւ, ուր Թէքէեանի կեանքէն առնուած հետաքրքրական տեղեկութիւններ փոխանցուեցան։
Հաւաքը իր աւարտին հասաւ «Լեզուն որով գրեցի» քերթուածով, մեկնաբանութեամբ՝ Աննա Մարիա Մուպայէտի։
Հինգ գրասէրները արժանացան ներկաներու բարձր գնահատանքին եւ գիրքեր ստացան Համազգայինի Գրական յանձնախումբին կողմէ։
Դոկտ. Վահէ Թաշճեանի «Օրագիր եղեռնի ու պայքարի. Շողակաթի մահը Սալամիայի մէջ» գիրքին շնորհահանդէսը (Լիբանան)
Ուրբաթ, 14 Յունիս 2019-ին, «Ազդակ»-ի «Փիւնիկ» սրահին մէջ տեղի ունեցաւ դոկտ. Վահէ Թաշճեանի «Օրագիր եղեռնի ու պայքարի. Շողակաթի մահը Սալամիայի մէջ» գիրքին շնորհահանդէսը:
Ձեռնարկը հովանաւորած էր Լիբանանի հայոց թեմի առաջնորդ Նարեկ արքեպիսկոպոս եւ կազմակերպած «Ազդակ» օրաթերթը եւ Համազգայինի գիր ու գրականութեան մասնաճիւղը:
Համազգային գիր ու գրականութեան մասնաճիւղին անունով բացման խօսքով հանդէս եկաւ Սրբուկ Ճենանեան:
Ան ըսաւ, թէ հակառակ 20-րդ դարու սկիզբին հայ ժողովուրդի ապրած զարհուրելի չարչարանքներուն, որոնք իրենց դաժանութեամբ ու անմարդկայնութեամբ կը ցնցեն ապրող իւրաքանչիւր էակի հոգին, հայը տակաւին կրնայ վաւերական տուեալներով, գիտական ու քննական մօտեցումով արժեւորել ու անմահացնել հայ ժողովուրդի պատմութեան ամէնէն մութ էջերը` Մեծ եղեռնի պատմութիւնը:
Ան ըսաւ, թէ գիրքին հիմնական ենթահողը Հայոց ցեղասպանութեան ժամանակ տարագիրներ Ներսէս քհնյ. Թաւուգճեանի ու Գրիգոր Պողարեանի օրագիրներն են:
Հեղինակը իր վերլուծական դատումներով կը փաստէ ո՛չ միայն հայուն ներկայութիւնը Կիլիկիոյ եւ Հայաստանի հողատարածքին, այլ նաեւ կը փաստէ հայուն գոյատեւելու պայքարը, ինքզինք գերազանցելու անխոնջ աշխատանքը, քրիստոնէական հաւատքը պահելու խանդը եւ ազգային դիմագիծը պահպանելու մարմաջը:
Վարդան Պետրոսեանի «Իմ կիսատ թողած երգը» մենաներկայացումը (Լիբանան)
Համազգայինի 90-ամեակին առիթով, նախաձեռնութեամբ Համազգայինի «Գասպար Իփէկեան» թատերախումբի վարչութեան, Մարտ 2018-ի առաջին շաբաթավերջին «Յակոբ Տէր Մելքոնեան» թատերասրահին մէջ մեծ ուրախութիւն եւ գոհունակութիւն էր պարտադիր բացակայութենէ ետք կրկին բեմին վրայ տեսնել երգիծաբան, դերասան, թատերական գործիչ, նկարիչ Վարդան Պետրոսեանը եւ ըմբոշխնել անոր վերջին մենաներկայացումը` «Իմ կիսատ թողած երգը» խորագիրը կրող:
Վ. Պետրոսեանի ներկայացումները ընդհանրապէս կը վերաբերին մեր առօրեային, հոգերուն, ապրումներուն եւ երազներուն, սակայն այս անգամուան մենաներկայացման մեկնակէտը իր ապրած վերջին դառն փորձառութիւնն է:
Ան բեմ վերադարձած էր կիսատ թողած երգը շարունակելու. արդարեւ, տարիներ առաջ, իր ներկայացման նախորդ օրը ան ունեցաւ ինքնաշարժի ծանր արկած մը, որուն համար ան դատապարտուեցաւ հինգ տարուան բանտարկութեան:
Նկատի ունենալով, որ այդ չներկայացուած մենաթատրոնին աւարտին ան կ՛երգէր հանդիսատեսին հետ, սակայն ատիկա տեղի չունեցաւ, տարիներ ետք` դուրս գալով բանտէն, ուզեց անպայման շարունակել այս կիսատ մնացած երգը:
Ս. Վարդանանց տօնի յիշատակում Դամասկոսի մէջ
Համազգայինի «Լ.Շանթ» մասնաճիւղի վարչութեան կազմակերպութեամբ, Ուրբաթ, 25 Փետրուար 2022-ի երեկոյեան ժամը 7:30-ին, «Ահարոնեան» կեդրոնէն ներս հանդիսաւոր կերպով յիշատակուեցաւ Սրբոց Վարդանանց տօնը։
Ձեռնարկին ներկայ էին «Ահարոնեան» կեդրոնի վարչութեան ներկայացուցիչն ու անդամներ, միութիւններու ներկայացուցիչներ, Միացեալ ճեմարանի հոգաբարձութիւնն ու տնօրէնութիւնը եւ հայորդիներու հոյլ մը:
Բացման խօսքով հանդէս եկաւ վարչութեան անդամ Մարալ Գաթըգլեան։
Ան ողջունեց ներկաները, ապա անդրադարձաւ հայ ժողովուրդի ազգային-կրօնական կեանքին մէջ իւրայատուկ նշանակութիւն ունեցող, Աւարայրի դաշտին վրայ «Վասն հայրենեաց եւ վասն հաւատքի» նահատակուած Վարդանանց սուրբերուն յիշատակութեան , որ եկաւ ճակատագրական վճիռը տալու հայ ժողովուրդի անկախ եւ քրիստոնավայել կեանքին:
Համազգային Հայ Կրթական եւ Մշակութային Միութեան Գանատայի Շրջանային Վարչութիւնը կու գայ իր խորին շնորհակալութիւնը յայտնելու բոլոր նուիրատուներուն, որոնք իրենց մասնակցութիւնը բերին Արցախի Մանուկներ առցանց հանգանակութեան, որ տեղի ունեցաւ Կիրակի Դեկտեմբեր 13, 2020-ին։
«Համազգայինը Արցախի մանուկներու կողքին» ծրագիրը նախաձեռնութիւնն է Համազգայինի Կեդրոնական Վարչութեան, համագործակցութեամբ Համազգային Երեւանի եւ Արցախի գրասենեակներուն։
Նպատակը` մշակութային ձեռնարկներ կազմակերպել Արցախի մանուկներուն հոգեւոր-մշակութային կարիքները հոգալու եւ իրենց տրամադրութիւնը բարձրացնելու համար:
Պիւտճէի մատակարարումը վստահուած է Հիւսիսային Ամերիկայի երեք Շրջանային վարչութիւններուն՝ Գանատա, Արեւելեան եւ Արեւմտեան Ամերիկա։
Ցարդ կայացած են շուրջ 150 հաւաքներ, որոնց մասնակցած են 8-14 տարեկան աւելի քան 200 երեխաներ ու դպրոցականներ, ինչպէս նաեւ Ստեփանակերտի մէջ համալսարան դիմորդներու հայոց լեզուի գիտելիքներու ամրապնդման կարիքը ունեցող ուսանողներ։
Ծրագրի ընդհանուր պատասխանատուն է ընկհ. Հերմինէ Աւագեան, որ իր կողքին ունի ազգային պարի, երգի, ձեռային աշխատանքներու, նկարչութեան, թատերական վարժանքներու, ուսողութեան եւ հայոց լեզուի մարզերուն մէջ մասնագիտացած 17 ուսուցիչներ եւ հաւաքները ղեկավարողներ։
Բացի շաբաթական դրութեամբ իրականացուող հաւաքներէն, ծրագրի մասնակցող մանուկներն ու պատանիները նաեւ կ՚այցելեն թանգարաններ ու ներկայ կ՚ըլլան թատերական ներկայացումներու։
Ուրախ ենք յայտարարելու թէ Համազգային Գանատայի առցանց հանգանակութիւնը գերազանցեց իր թիրախը, ընդհանուր գումարը հասցնելով $21,659.00 տոլարի։
Այս առթիւ, վարչութիւնս յատուկ շնորհակալութիւն կը յայտնէ նաեւ Մոնթրէալի «Սանահին», Թորոնթոյի «Գլաձոր», Գէմպրիճի «Տաթեւ» եւ Վանքուվըրի «Վարագ» մասնաճիւղերու վարչութիւններուն, որոնց անվերապահ ճիգերով կարելի եղաւ իրականացնել դրամահաւաքը, ինչպէս նաեւ յայտագրին մասնակցող բոլոր անհատներուն եւ խումբերուն։
Կցուած կը ներկայացնենք մինչեւ օրս տարուած աշխատանքները ներկայացնող վաւերագրական տեսերիզը։ https://youtu.be/QoemWclTsVQ
Համազգային Հայ Կրթական եւ Մշակութային Միութեան Գանատայի Շրջանային Վարչութիւն
Վիրժինիա Կալ-Մաղաքեանի ստեղծագործութիւններու ցուցահանդէսի բացում (Լիբանան)
Ներկայութեամբ Բերիոյ թեմի առաջնորդ Շահան արք. Սարգիսեանի, Սպանիոյ առաջին հիւպատոս Կապրիէլ Սիսթիակայի եւ արուեստասէր բազմութեան, կազմակերպութեամբ Համազգայինի «Լիւսի Թիւթիւնճեան» ցուցասրահին, Ուրբաթ, 19 Հոկտեմբեր 2018-ին, երեկոյեան ժամը 7:00-ին տեղի ունեցաւ սպանացի գեղանկարիչ Վիրժինիա Կալ-Մաղաքեանի ստեղծագործութիւններու ցուցահանդէսի բացումը:
Ցուցահանդէսին նիւթը բնութիւնն էր իր զանազան գոյներով եւ լոյսի խաղերով:
Ներկայացուած էին իւղաներկ եւ խառն թեքնիքներու օգտագործումով պատրաստուած տարբեր չափի պաստառներ:
Համազգայինի «Լիւսի Թիւթիւնճեան» ցուցասրահի անձնակազմին անունով անգլերէնով խօսք առաւ Անժելա Տաղլեան:
Ան յայտնեց, որ արուեստագիտուհին ծնած է Պարսելոնա` արուեստագէտներու ընտանիքի մը մէջ, եւ մանուկ հասակէն հրապուրուած է գծագրութեամբ ու գեղանկարչութեամբ եւ մասնակցելով բազմաթիւ մանկական մրցումներու արժանացած է համապատասխան մրցանակներու:
Տաղլեան ըսաւ, թէ Վիրժինիա Կալ – Մաղաքեան 21 տարեկանէն սկսեալ ունեցած է անհատական ցուցահանդէսներ աշխարհի տարածքին` աւելցնելով, որ արուեստագիտուհիին երկչոտ եւ զգայուն նկարագիրը կ՛արտացոլայ իր արուեստի գործերուն մէջ:
Եզրափակելով իր խօսքը` Ա. Տաղլեան երախտագիտական խօսք ուղղեց արուեստագիտուհիին ամուսնոյն` Գրիգոր Մաղաքեանին, որ հիմնական դերակատարութիւն ունեցած է սոյն ցուցահանդէսի յաջողութեան մէջ:
Այցելութիւն Պօղոս Սնապեանի տուն-թանգարան
10 Նոյեմբեր 2022-ին, Համազգայինի Կեդրոնական վարչութեան պատուիրակութիւնը այցելեց Պօղոս Սնապեանի տուն-թանգարան։
Ձախէն աջ՝ Արին Գալուստեան (Պէյրութի գրասենեակ), Արեւիկ Գաբրիէլեան (Արեւելեան Ամերիկա), Թամար Տէր Պետրոսեան (Պէյրութ), Հերոս Գրիգորեան ( Աւստրալիա), (Աղաւնի Սնապեան), Արտաշէս Շահբազեան (Հայաստան), Զաքար Քէշիշեան (Պէյրութ), Տօնիկ Տօնապետեան (Պէյրութի գրասենեակ)։
ԱՅՑԵԼՈՒԹԻՒՆ ՌԱՖԱՅԷԼ ՊԵՏՐՈՍ ԻԱ. ԿԱԹՈՂԻԿՈՍ-ՊԱՏՐԻԱՐՔԻՆ
Երեքշաբթի, 4 Հոկտեմբեր 2022-ին, Համազգայինի Կեդրոնական Վարչութենէն պատուիրակութիւն մը այցելեց հայ կաթողիկէ եկեղեցւոյ հայրապետ՝ Ամենապատիւ եւ Գերերջանիկ Տ. Տ. Ռաֆայէլ-Պետրոս ԻԱ. կաթողիկոս-պատրիարքին:
Կեդրոնական Վարչութեան անդամները հոգեւոր տիրոջ ներկայացուցին Համազգայինի աշխարհատարած գործունէութիւնը եւ քննարկեցին հայ կեանքը յուզող հարցեր:
Կաթողիկոս-պատրիարքը բարձր գնահատեց համազգայինի կրթական եւ մշակութային առաքելութիւնը եւ յաջողութիւն մաղթեց Կեդրոնական Վարչութեան:
Թանգարանի այցելութիւն (Գանատա)
Երեքշաբթի 10 Ապրիլ 2018-ի առաւօտեան ժամը 10:00-ին, Մոնթրէալի Համազգայինի «Թէյ, սուրճ եւ կարծիքներ» ակումբը Հայ Կեդրոնի Աւետիս Ահարոնեան սրահէն ներս հիւրընկալեց 47 արուեստասէրներ, որոնք հաւաքուած էին միասնաբար ուղղուելու դէպի Մոնթրէալի Գեղարուեստի թանգարանը, ուր տեղի կ'ունենար Napoleon-ի ցուցահանդէսը։
Սուրճի եւ խմորեղէնի շուրջ, ներկաներուն բարի գալուստի խօսքը փոխանցեց ակումբի պատասխանատու Տիրուկ Մանճիկեանը, ապա ան հրաւիրեց Դոկտ. Այտա Պուճիքանեանը, որպէսզի ցուցահանդէսին մասին պատմական տեղեկութիւններ փոխանցէ այցելուներուն։
Դոկտ. Պուճիքանեան իր խօսքին մէջ ըսաւ, թէ Napoleon-ի այս ցուցահանդէսը կը վերաբերի միայն 1804-ի իր կայսերական թագադրութեան: Ցուցահանդէսի պարունակութիւնը կը շարունակուի մինչեւ իր աքսորը՝ 1815 թուական։
Հետեւաբար կայսրութիւնը կը տեւէ մօտ 10 տարիներ:
Այդ ժամանակաշրջանին, ինք արդէն 1796-էն ի վեր ամուսնացած էր Joséphine de Beauharnais-ի հետ:
Waterloo-ի պարտութենէն ետք ան երկրորդ անգամ ըլլալով կ'աքսորուի, այս անգամ Անգլիոյ պատկանող Ste Hélène կղզիին վրայ, ուր իր մահկանացուն կը կնքէ 1821-ին:
Ան անդրադարձաւ նաեւ Napoleon-ի երկու հայ Մեմլուք պահակներուն, որոնք բնիկ ղարաբաղցի եղած էին՝ Ռազա Ռուստամն ու Պետրոս Աբէսսովը։
Թանգարանին մէջ այցելուները վայելեցին բազմաթիւ դիմանկարներ, որոնց կարգին էր Napoleon-ի վիթխարի դիմանկարը սրահին մայր մուտքին:
Կային նաեւ իր ընտանիքի անդամներուն՝ ներառեալ իր զաւակին ու երկու կողակիցներուն բազմաթիւ դիմանկարները: Արուեստի գործերու կարգին էին ոսկիէ անօթներ, ոսկեղէններ ու Sévres-ի ճենապակիներ, բծախնդրօրէն զետեղուած խնճոյքի սեղաններուն վրայ։ Կային նաեւ բազմաթիւ պատի զարդարանքներ, մետաքսեայ գործուածքներ ու գորգածածկ բազկաթոռներ:
Համազգայինի «Թէյ, սուրճ եւ կարծիքներ» ակումբի կազմակերպած սոյն այցը մեծ խանդավառութիւն ստեղծեց այցելուներուն մօտ, որոնք բարձր գնահատեցին մշակութային գոհունակութիւն ներշնչող այս միջոցառումը եւ հաճելի յիշատակներով վերադարձան տուն, դարձեալ նմանօրինակ ձեռնարկի մը ներկայ գտնուելու յոյսով։
«Սանահին» մասնաճիւղի վարչութիւն 
Այցելութիւն Համազգային-Թարգմանչաց վարժարան եւ Մարսէյի Ճեմարան
Համազգայինի Կեդրոնական Վարչութեան պատուիրակութեան անդամները Ֆրանսայի մէջ այցելեցին Համազգային-Թարգմանչաց վարժարան եւ Մարսէյի Ճեմարան, ուր հանդիպումներ ունեցան տնօրէնութեան, ուսուցիչներուն եւ աշակերտութեան հետ։
Զաքար Քէշիշեան այցելելով դասարանները, աշակերտութեան խօսեցաւ Համազգայինի կառոյցին մասին։
Ան նաեւ խօսեցաւ հայ երաժշտական մշակոյթի կարեւորութեան մասին եւ բացատրութիւններ տուաւ շուիի եւ տուտուկի մասին:
Յասմիկ Շահինեան՝ մանկական գրականութեան իբրեւ մասնագէտ, աշակերտներուն հետ զրուցեց գիրքի մը պատրաստութեան հանգրուաններուն մասին՝ գրութենէն մինչեւ հրատարակութիւն։
«Բժիշկին Գ. Խօսքը» եւ «Բժիշկին Դ. Խօսքը» հատորներու շնորհահանդէս (Գանատա)
Համազգային Հայ Կրթական եւ Մշակութային Միութեան «Սանահին» մասնաճիւղի գրական յանձնախումբի կազմակերպութեամբ եւ Քէպէքի Հայ Բժշկական Ընկերակցութեան գործակցութեամբ, Երեքշաբթի 18 Հոկտեմբեր 2016-ի երեկոյեան ժամը 8:00-ին, Մոնթրէալի Հայ Կեդրոնի Աւետիս Ահարոնեան սրահին մէջ տեղի ունեցաւ բժիշկ Կարպիս Հարպոյեանի «Բժիշկին Գ. Խօսքը» եւ «Բժիշկին Դ. Խօսքը» զոյգ հատորներու շնորհահանդէսը, ներկայութեամբ բազմաթիւ ազգայիններու, բժիշկներու եւ հայ հրատարակութիւններ քաջալերող գրասէրներու:
Օրուան հադիսավարն էր «Սանահին» մասնաճիւղի գրական յանձնախումբի ներկայացուցիչ Անահիտ Պալեան:
Ան բարի գալուստ մաղթելէ ետք ներկաներուն անդրադարձաւ, թէ ներկայացուելիք գիրքերը՝ «Բժիշկին Գ. Խօսքը» եւ «Բժիշկին Դ. Խօսքը» ո՛չ գրական քերթուածներ, ո՛չ վաւերագրական ժապաւէններ, ոչ ալ լուսանկարչական գիրքեր են, այլ՝ հարստութիւն մը, որ մաս կը կազմէ հայ բժշկագիտական գրականութեան:
Գրականութիւն մը, որ հակառակ բազմաթիւ սփիւռքահայ բժիշկներու միջազգային բարձր մակարդակով մասնագիտական իրագործումներուն, այսօր համեստ ձեռքբերումներ ունի:
Այդ բացը կը դրսեւորուի նաեւ հայ մամուլին մէջ, ուր յարաբերաբար թիւով քիչ են առողջապահական գիտելիքներու յատուկ յօդուածները:
Բժիշկ Կարպիս Հարպոյեան ծանօթ դէմք մը ըլլալով հանդերձ Մոնթրէալահայ գաղութէն ներս, Ա. Պալեան ամփոփ տողերու մէջ ներկայացուց անոր կենսագրական գլխաւոր գիծերը, նշելով թէ ան իր բժշկական ուսումը աւարտելէ ետք Պէյրութի Ամերիկեան Համալսարանին մէջ, հետեւած է քիթ-կոկորդ-ականջ մասնագիտական բաժանմունքին:
Տասնամեակներ շարունակ գործած է իբրեւ մասնագէտ վիրաբոյժ իր մասնագիտութեան մէջ. հրատարակած է բժշկական ուսումնասիրական շարք մը յօդուածներ` իր հետքը ձգելով բժշկական միջազգային գրականութեան մէջ. նաեւ բժշկական եւ առողջապահական հայերէն յօդուածներով, դասախօսութիւններով եւ ձայնասփիւռային հաղորդումներով մեծապէս օգտակար հանդիսացած է հայ հասարակութեան:
Ան իր կամաւոր օժանդակութիւնը բերելէ զատ Լիբանանի հայկական բարեսիրական եւ առողջապահական-բժշկական կեդրոններուն եւ դարմանատուներուն, իր գործօն մասնակցութիւնը բերած է ազգային հասարակական կեանքէն ներս եւ ստանձնած կարեւոր պատասխանատուութիւններ եւ պաշտօններ:
Առ ի գնահատանք իր երկար տարիներու ծառայութեան՝ գնահատագիր ստացած է Ճինիշեան հաստատութենէն եւ պարգեւատուած է «Համազգային»ի Կեդրոնական Վարչութեան կողմէ «Համազգայինի Շքանշան»-ով:
Բժիշկ Հարպոյեանի բժշկական եւ առողջապահական աշխատասիրութիւններէն՝ «Բժիշկին Գ. Խօսքը» եւ «Բժիշկին Դ. Խօսքը» հատորները ներկայացուց իր մօտիկ բարեկամներէն եւ գաղութի կարկառուն դէմքերէն՝ Հորիզոն Շաբաթաթերթի եւ Հորիզոն Գրականի աւագ խմբագիր՝Վրէժ-Արմէն Արթինեանը, որուն նախքան բեմ ներկայանալը հանդիսավարը ներկայացուց անոր կեանքի ու գործունէութեան վերաբերող կարգ մը տուեալներ, նշելով թէ ան հեղինակն է Ոստայն 1, Ոստայն 2 , Ոստայն 3 - Հաղորդութիւն եւ Ոստայն 4 – Իմ ուղեպատումը՝ յուշագրական-ուղեւորական ժողովածուներուն եւ թէ շուտով առցանց լոյս պիտի տեսնեն անոր զոյգ հատորները՝ «Ոստայն 5- Նամակապատում» եւ «Ոստայն 7- Ժամադրավայր»:
Առ ի գնահատանք իր անխոնջ աշխատասիրութեան եւ իր բերած ներդրումներուն ազգային թէ հասարակական կեանքէն ներս, ան արժանացած է Մեծի Տանն Կիլիկիոյ Կաթողիկոսութեան՝ գիրի ու մշակոյթի սպասարկութեան յատկացուած՝ Մեսրոպ Մաշտոց շքանշանին։
Վրէժ-Արմէն անդրադառնալով բժիշկ Կարպիս Հարպոյեանի 214 յօդուածներով, չորս հատորներու մէջ խտացուած գրական վաստակին մասին նշեց. «Անոնք ընթերցողին կը փոխանցեն օգտակար գիտելիքներ առողջապահութեան ու բժշկութեան մարզերուն վերաբերեալ՝ գրուած պարզ ու հասկնալի լեզուով, որոնք կը վերաբերին ոչ միայն բժիշկին անմիջական մասնագիտութեան՝ քիթ-կոկորդ-խռչափող-ականջի հիւանդութիւններուն, այլ ընդհանրապէս ժողովուրդը հետաքրքրող բազմաթիւ ախտերու ու ցաւերու մասին»:
Իսկ ինչ կը վերաբերի «Բժիշկին Դ. Խօսքը» հատորի վերջաւորութեան 126 էջանոց բառացանկերուն, ինչպէս նաեւ հեղինակին ու խմբագրին կողմէ առաջարկուած նոր հայերէն բառերու ցանկին, Վրէժ-Արմէն աւելցուց. «Բժիշկ Կարպիս Հարպոյեանի այս շարքին կարեւոր ներդրումներէն մէկը, թերեւս ամէնէ՛ն կարեւորը մեր լեզուի զարգացումն է՝ բժշկական-գիտական առկայ եզրերու ծանօթացմամբ ու նոր եզրերու առաջադրմամբ»:
Ան եզրափակեց իր խօսքը քաջալերելով ներկաները ունենալու առողջապահական ու բժշկական այս աշխատասիրութիւնները:
Ապա գնահատանքի խօսքերով հանդէս եկան Քէպէքի Հայ Բժշկական Ընկերակցութեան անդամ՝ բժիշկ Օհան Թապաքեան եւ նոյն ընկերակցութեան փոխ նախագահ՝ բժիշկ Սերօ Անտոնեան:
Բժիշկ Թապաքեան իր շնորհաւորական խօսքէն անդին յայտնեց նաեւ իր համեստ կարծիքը գիրքին մէջ առաջարկուած՝ կարգ մը հայացուած բառերուն մասին, որոնք տեղ գտած էին հայերէն նոր բառերու ցանկին մէջ:
Աւելի ուշ, Անահիտ Պալեան բեմ հրաւիրեց «Բժիշկին Խօսքը» շարքի չորս հատորներու հեղինակ՝ բժիշկ Կարպիս Հարպոյեանը, փոխանցելու իր սրտի խօսքը:
Ան շնորհակալութիւն յայտնեց Գալուստ Կիւլպէնկեան հիմնարկութեան Հայկական բաժանմունքին իր տրամադրած նիւթական յատկացումին համար, Մեծի Տան Կիլիկիոյ Արամ Ա. Կաթողիկոսին իր քաջալերական նեցուկին համար,Գերաշնորհ Մեղրիկ Եպիսկոպոս Բարիքեանին գիրքին յառաջաբանը գրելուն համար, իր մօտիկ բարեկամներէն՝ Բժիշկ Վազգէն Տէր Գալուստեանին գիրքի բովանդակութեան մասնագիտական խմբագրման համար:
Ան յատուկ շնորհակալութիւն յայտնեց սոյն ձեռնարկին հատորները ներկայացնող, ինչպէս նաեւ գիրքերուն լեզուական թէ ընդհանուր խմբագրումը կատարող Վրէժ-Արմէն Արթինեանին:
Ապա շնորհակալութիւն յայտնելէ ետք՝ Քէպէքի Հայ Բժշկական Ընկերակցութեան, Համազգային Հայ Կրթական եւ Մշակութային Միութեան «Սանահին» մասանաճիւղի վարչութեան ու անոր գրական ձեռնարկները վարող՝ Անահիտ Պալեանին։ Բժիշկ Հարպոյեան նշեց, թէ ինք իր այս համեստ աշխատանքով կու գայ օգտակար հանդիսանալու հայ ժողովուրդին, իր հարազատ մայրենի լեզուով բժշկական ու առողջապահական որոշ դաստիարակչական գիտելիքներ փոխանցելու եւ ցուցմունքներ տալու:
Գրական ձեռնարկի աւարտին, առիթ տրուեցաւ հարցումներու, ապա Ա. Պալեան իր կարգին յայտնեց իր շնորհաւորութիւնները եւ շնորհակալական խօսքերը, որմէ ետք ջերմ ու հարազատ մթնոլորտի մը մէջ ներկաները փոխանցեցին իրենց շնորհաւորանքը հեղինակին, որ մեծ ուրախութեամբ կատարեց հատորներու մակագրումը:
Երեկոն շարունակուեցաւ սուրճի եւ համեղ կարկանդակներու անկիւնը:
Անահիտ Պալեան
Ընթերցման հանդիպում` նուիրուած բանաստեղծ Վրէժ Գլնճեան-Թուրեանի գործերուն (Լիբանան)
Նախաձեռնութեամբ ու կազմակերպութեամբ «Բագին» գրական հանդէսին, Չորեքշաբթի, 9 Նոյեմբերի երեկոյեան տեղի ունեցաւ ընթերցման հերթական նոր հանդիպում` նուիրուած բանաստեղծ Վրէժ Գլնճեան-Թուրեանի գործերուն:
Ձեռնարկին բացումը կատարեց «Բագին»ի փոխխմբագիր Սեդա Գրիգորեան, որ բարի գալուստ մաղթելէ ետք ներկայացուց օրուան բանախօսը` ազգային հասարակական գործիչ Նշան Պասմաճեան:
Բնիկ քեսապցի, Ճեմարանաւարտ, Պէյրութի ամերիկեան համալսարանէն շրջանաւարտ տնտեսագէտ Նշան Պասմաճեան եղած է Արաբական Միացեալ Էմիրութեանց Շարժա շրջանի ազգակերտ գործունեայ տարրերէն մէկը:
Անդամակցած է ազգային, կուսակցական եւ համայնքային զանազան մարմիններու, եղած է հիմնադիր թէ օգնական տնօրէն ազգային, կրթական հանրօգուտ հաստատութիւններու, ինչպէս` Շարժայի միօրեայ վարժարանին… Ան նաեւ վարած է վաճառականական մեծ ընկերութիւններու տնօրէնի պաշտօնը:
Արամ Ա. կաթողիկոս զինք պարգեւատրած է «Կիլիկեան ասպետ»ի շքանշանով:
Ներկայացնելէ ետք օրուան զեկուցաբերը` Ս. Գրիգորեան զայն հրաւիրեց խօսելու քեսապցի տաղանդաւոր բանաստեղծ Վրէժ Գլնճեան-Թուրեանի գրական գործունէութեան մասին:
Բանախօս Պասմաճեան, որ հիմնադիրն է nshanag.net կայքէջին, հայերէնով կ՛արտայայտէ ու կը գրէ ազգային, կրթական ու հոգեմտաւոր նիւթերու մասին:
Նշան Պասմաճեան ներկաներուն ծանօթացուց Վրէժ Գլնճեան-Թուրեան մարդը, որ հակառակ ընկերային ու յատկապէս առողջական անողոք պայմաններուն, յաջողած է տոկալ ու շրջանցել բոլոր արգելքները:
Ազգային ու հայրենասիրական խոր հաւատքով թրծուած` պատանի Վրէժ Գլնճեան-Թուրեան աւարտելէ ետք վեցերորդ դասարանը, փորձած է աշխատանքի ու կրթութեան զանազան մարզեր, Անթիլիասի մայրավանքէն Էջմիածին, իսկ ի վերջոյ թառած է Զմմառու վանքին մէջ:
Զմմառու հոգեմտաւոր այս սրբավայրը, ինչպէս շատերը, նաեւ Վրէժը ներշնչած է ազգային, հոգեւոր խոր հաւատքով ու կուռ կամքով, որոնց արգասիքն են իր քերթողական երեք գործերը` «Սրտի բեկորներ» (սպառած), Հայրենի ղօղանջներ» եւ «Սէր, ափոսանք ու կարօտ»:
Ապա Պասմաճեան վեր առաւ բանաստեղծ Վրէժ Գլնճեան-Թուրեանի քերթողական գիծերը, որոնք կը յատկանշուին իրապաշտ, իմացական եւ երգիծական ոճով:
Ըստ Պասմաճեանի, Վրէժ Գ. Թուրեան գրած է 263 բանաստեղծութիւններ, որոնց 195-ը հնչեակ է:
Անոր գրական մօտեցումը կը տարուբերի կենցաղայինէն մինչեւ վերացական:
Ապա Նշան Պասմաճեան անդրադարձաւ բանաստեղծի այժմու իրավիճակին, որ դժբախտաբար դատապարտուած է անկողինին ծառայելու` անողոք հիւանդութեան պատճառով:
Բանախօսը մէջընդմէջ ընթերցումներ կատարեց հեղինակի բանաստեղծութիւններէն:
Անոր միացաւ Սեդա Գրիգորեան, որ հեղինակին գրական ոճը նկատեց դասական:
Աւարտին Վանան Մանճիկեան ընթերցեց Վրէժ Գլնճեան-Թուրեանի «Անմոռանալի հայեացք» խորագիրով յօդուածը, որ լոյս տեսած է Հալէպի «Երթ» հանդէսին մէջ:
ԼՈՅՍ ՏԵՍԱՒ Վրէժ-Արմէնի «ՈՍՏԱՅՆ 7 - ՀԱՄԱՍՏԵՂՈՒԹԻՒՆ» հատորը
Լոյս տեսաւ, դարձեալ առցանց, Վրէժ-Արմէնի «Ոստային 7 – Համաստեղութիւն» հատորը, որ երրորդն է, որ անտպագիր կը հրատարակուի։
Ան կը համախմբէ հեղինակին գրած ուղեգրութիւնները Սփիւռքի կարգ մը գաղութներ կատարած իր ճամբորդութիւններուն առթիւ։
Գիրքին ներածականին մէջ Վրէժ-Արմէն կը նշէ. «Տեղեկագրութիւն չէ ըրածս, այլ արձանագրութիւնը տպաւորութիւններու եւ անոնց առթած մտորումներուն։
Օրագրային բնոյթ չունին անոնք, սակայն կա՛յ պատմողական գիծ մը, որ կրնայ հեշտացնել ընթերցումը»։
Ուղեգրութիւնները կը վերաբերին Թորոնթօ, Վանգուվըր, Աթլանթա, Մասաչուսեց, Ֆլորիտա, Ֆրեզնօ, Աւստրալիա, Սուրիա ու մանաւանդ Լիբանան այցելութիւններու, իսկ Լիբանանը «կարեւոր տեղ կը գրաւէ այս հատորիս մէջ, քանի որ իրերու բերմամբ բազմիցս այցելեր եմ Մայրիներու երկիրը», կը գրէ հեղինակը, ապա կ՚աւելցնէ. «Միւս կողմէ, կը բացակային բազմաթիւ գաղթօճախներ, ուր գացեր եմ ու վայելեր նաեւ անո՛նց ասպնջականութիւնը, սակայն յետոյ «Ոստայն»-ներու չեն վերածուեր այդ այցելութիւնները, չեմ գիտեր ինչո՛ւ։
Աւելցնեմ, սակայն, որ գրեթէ իւրաքանչիւր ճամբորդութեանս արձանագրութիւնը պահուած է անկապ օրագրի կամ նամակի ձեւով, եւ օր մը թերեւս ի վերջոյ անոնք եւս կը գրուին, կը պատմուին... Օ՛ր մը»։
Գրութիւններուն կ'ընկերանան բազմաթիւ լուսանկարներ, որոնք չեն ընդգրկուած էջերը զարդարելու, «այլ շրջապատ մը կամ մթնոլորտ մը ցոյց տալու համար, բառերով չըսուածը պատկերով արտայայտելու նպատակով»։
Վրէժ-Արմէնի ուղեւորական այս պատումները ցարդ ամփոփուած են «Ոստայն 3 – Հաղորդութիւն» եւ «Ոստայն 6 – ժամադրավայր» հատորներուն (երկուքն ալ յատկացուած Հայաստան կատարուած ճամբորդութիւններուն) եւ ներկայ հատորին մէջ։
Այս վերջինին զուգահեռաբար պատրաստուած է ու շուտով լոյս կը տեսնէ «Ոստայն 8 – Ճանապարհներ»-ը, որ նոյնպէս կը բաղկանայ «ուղեգրութիւններէ, արձակուրդային բնոյթի, որոնց մէջ, սակայն, գրեթէ միշտ առկայ են հայութեան հետ առնչումներ կամ մարդկային ապրումներ՝ ոչ միայն հայութեան առնչուած»։
Հեղինակին չորս վերջին հատորները մատչելի են ընթերցողին Հայերէնblog կայքէջի «Գիրքեր» բաժնին մէջ (https://hayerenblog.wordpress.com/ Գիրքեր)։
Այնտեղ կարելի է կարդալ նաեւ հեղինակի ոչ-անձնական բնոյթի նամականին, որ հետզհետէ կ'ամբողջանայ։
6 յունուար, 2018
Վերջին շաբաթներուն մամուլէն հետեւեցանք Հայաստանի Սօս Սարգսեանի անուան Համազգային թատրոնէն ներս տեղի ունեցած իրադարձութիւններուն եւ մտահոգութեամբ իմացանք հոն ստեղծուած իրավիճակին մասին։
Համազգային Հայ Կրթական եւ Մշակութային Միութիւնը, իր անուանակից Համազգային թատրոնի հետ երկար ճանապարհ անցած է, առանց անոր հետ որեւէ օրինական կապ ունենալու։
Պատահական չէ Հայ թատրոնի եւ շարժապատկերի նահապետ Սօս Սարգսեանի կողմէ ստեղծուած այս թատրոնի Համազգային անուանումը։
90-ականներու սկիզբը Համազգային Հայ Կրթական եւ Մշակութային Միութիւնը եւ Համազգային թատրոնը նորանկախ հայրենիքին մէջ հիմնադրուեցան ու գործունէութիւն ծաւալեցին ձեռք ձեռքի։
1991-ին Հայաստանի մէջ ստեղծուեցաւ Համազգայինի գրասենեակը հայ վաստակաշատ արուեստագէտներու ջանքերով, որոնց շարքին էր Սօս Սարգսեանը, որ քանի մը տարի ետք նախաձեռնեց նաեւ Համազգային թատրոնի հիմնումին, թիկունքին ունենալով ո՛չ միայն Համազգայինի Հայաստանի գրասենեակը, այլ` երկար տասնամեակներէ ի վեր սփիւռքի մէջ հայ մշակոյթի պահապաններէն հանդիսացող Համազգային Հայ Կրթական եւ Մշակութային Միութեան համաշխարհային կառոյցը։
Համազգային թատրոնը, hետագային ստանալով հանդերձ պետական կարգավիճակ, շարունակեց մնալ Համազգայինի ուշադրութեան կեդրոնը եւ վայելել անոր հովանաւորութիւնը։
Համազգային թատրոնն ու Համազգային միութիւնը ունին միացեալ բնորոշ յատկութիւն՝ հաւատարմութիւն։
Համազգային միութեան իրերայաջորդ կեդրոնական վարչութիւններ շարունակեցին հաւատարմօրէն գուրգուրալ այս թատրոնին, իսկ թատրոնի ստեղծագործական կազմը, շարունակեց հաւատարմօրէն եւ անսակարկ նուիրումով ծառայել այս թատրոնին, նպաստելով անոր վերելքին։
Սօս Սարգսեանի մահէն ետք, Համազգային թատրոնը, շարունակեց իր առաքելութիւնը, շնորհիւ Սօսի արժանաւոր ժառանգորդներուն, որոնք կազմաւորուելով եւ իբրեւ արուեստագէտներ թրծուելով այս թատրոնին մէջ, մնացին հաւատարիմ Սօս Սարգսեանի աւանդին. աւանդ, որուն առջեւ կը խոնարհի իւրաքանչիւր հայ։
Սօս Սարգսեանի անուան Համազգային թատրոնի գործունէութիւնը բարձր գնահատուած է ժողովուրդին կողմէ, հետեւաբար անոր գոյատեւման ապահովումը, մեր հաւաքական պատասխանատուութիւնն է։
Մեր բոլորին բարոյական պարտքն է երաշխաւորել այս թատրոնի գործունէութեան անխափան շարունակութիւնը Սօս Սարգսեանի շունչով եւ ոգիով, ստեղծելով արուեստի արդիւնաւէտ մթնոլորտ, հեռու հատուածային կամ անհատական շահերէ, հիմնուած՝ համերաշխութեան եւ փոխադարձ յարգանքի սկզբունքներուն վրայ։
Ո՛չ ոք իրաւունք ունի Սօս Սարգսեանի գերմարդկային ճիգերուն արգասիքը հանդիսացող եւ այսօր իր անունը կրող Համազգային թատրոնին վնաս հասցնելու։
Համազգային Հայ Կրթական եւ Մշակութային Միութեան Կեդրոնական Վարչութիւն
Պէյրութ, 5 Դեկտեմբեր 2018
«Յիշենք Եթովպահայերը» խորագրով զրոյց-հանդիպում (Գանատա)
Համազգայինի Հայ Կրթական եւ Մշակութային միութեան «Սանահին» մասնաճիւղի վարչութեան կազմակերպութեամբ, Չորեքշաբթի 21 Յունիս 2017-ին, երեկոյեան ժամը 8:00ին, Հայ Կեդրոնի «Աւետիս Ահարոնեան» սրահին մէջ տեղի ունեցաւ «Յիշենք Եթովպահայերը» խորագրով զրոյց-հանդիպում մը, «In The Shadow of The Sultan» գիրքի հեղինակ՝ Ռուպինա Սվաճեանի հետ, յատկապէս հրաւիրուած Լոնտոնէն։
Ներկայ էին 60 գրասէրներ, մեծ մասամբ եթովպահայեր։
Բարի գալուստի խօսքով հանդէս եկաւ վարչութեան Գրական յանձնախումբի ներկայացուցիչ ԱնահիտՊալեան, ու նշեց թէ Հայոց Պատմութեան էջերուն մէջ, կարդացած ենք թէ ինչպէս տարբեր ժամանակներու, դէպի Հայաստան արշաւող զանազան ժողովուրդներ, տեսնելով հայու ստեղծագործ ոգին, պայծառ միտքն ու աշխատասիրութիւնը, ուզած են հայութիւնը բռնի ուժով տեղահանել իրենց հայրենիքէն, օտար ափեր շէնցնելու նպատակով:
Կարդացած ենք նաեւ թէ ինչպէս օսմանեան տիրապետութեան ընթացքին, 1915ի ջարդերէն մազապուրծ ազատած հայեր, երբ գաղթած են հայրենիքէն, իրենց ճակտի քրտինքով աշխատած՝ ծաղկեցուցած ու շէնցուցած են հիւրընկալ բոլոր երկիրները:
Բայց հետաքրքրական էր իմանալ թէ հայեր ե՞րբ եւ ինչպէ՞ս հասած են մինչեւ Եթովպիա. եւ ինչպիսի՞ ներդրում ունեցած են հոն:
Այս բոլոր հարցումներուն պատասխանները ունեցանք երբ Սուրբ Յակոբ Ազգային վարժարանի նախկին շրջանաւարտներէն՝ Նոյեմի Լախոյեան ընթերցեց Ռուպինա Սվաճեանի ամփոփ կենսագրականը, ապա հրաւիրեց զինք բեմ:
Հեղինակը իր խօսքին մէջ նշեց, թէ ինչպէս հայեր շատ հին ժամանակներէն առեւտուրի մէջ եղած են Եթովպիոյ հետ, եւ հո՛ն հաստատուած են կառուցելով դպրոց, եկեղեցի, ակումբներ եւ իրենց մասնակցութիւնը բերած եներկրի զարգացման՝ զանազան մարզերէ ներս :
Շատ հետաքրքրական էր իմանալ, թէ ինչպէս 1916-ին Հայլէ Սէլասիէ (որ աւելի ուշ դարձաւ Եթովպիոյ կայսրը), իր Երուսաղէմ այցելութեան ընթացքին, հիացած է երբ լսած է ջարդէն ազատած 40 որբերու փողերախումբը. եւ խնդրած է Եղիշէ Արք. Դուրեանէն որ զանոնք տանի Եթովպիա:
Նոյն այս փողերախումբի խմբավար՝ Գէորգ Նալպանտեանն էր, որ յօրինած էր Եթովպիոյ ազգային քայլերգը:
Անդրադառնալով այլ բնագաւառներու մասին, տիկին Սվաճեան նշեց թէ հայ վաճառականներ իրենց կարեւոր ներդրումը բերած են երկրի տնտեսական կեանքէն ներս, իսկ հայ արհեստագործներն ու արուեստագէտները, ինչպէս՝ ոսկերիչներ, երկաթագործներ եւ նկարիչներ իրենց հետքերը ձգած են Եթովպիոյ բարձր խաւին վրայ, գործակցելով օրուան թագաւորներուն հետ:
Եթովպիաբնակ հայեր եղած են նաեւ դեղագործներ, ճարտարապետներ, երաժիշտներ, բարձրաստիճան զինուորականներ եւայլն:
Իրենց կատարած իրագործումներուն դիմաց, շատեր պարգեւատրուած են Եթովպիոյ իշխանութիւններուն կողմէ արժանանալով անոնց բարձր գնահատանքին:
Ձեռնարկի աւարտին առիթ տրուեցաւ հարցումներու, ապա տիկին Սվաճեան մակագրեց վաճառուած գիրքերը:
«Սանահին» մասնաճիւղի վարչութիւն
«Ուիքի Դպրոց Հաւաք» (Սուրիա)
«Ուիքիփետիա»ի միջոցով արեւմտահայերէնը համացանցային լեզուի վերածելու եւ այդ միջոցաւ նորահաս սերունդին հետաքրքրութիւնը շարժելու օգտաշատ եւ գործնական նախաձեռնութիւն մը վերջերս իրականացաւ Հալէպի մէջ, «Ուիքիմետիա Հայաստան»ի նախաձեռնութեամբ, որուն յաջողութեան իր անսակարկ նպաստը բերաւ «Գալուստ Կիւլպէնկեան» Հիմնադրամը` հովանաւորելով արեւմտահայերէնի օգտագործման կարելիութիւններ ստեղծող այս նախաձեռնութիւնը:
Համագործակցութեամբ Համազգայինի Սուրիոյ Շրջանային Վարչութեան, 27 Օգոստոսէն 1 Սեպտեմբեր 2018-ին, Հալէպի ԱՄԺ Տան «Լ. Շանթ» սրահէն ներս տեղի ունեցաւ «Ուիքի Դպրոց Հաւաք»ը։
Դասընթացքի դասախօսն էր Հայաստանէն ժամանած «Արեւմտահայերէն Ուիքիփետիա» բաժինի պատասխանատու Ազնիւ Ստեփանեան-Արապաճեան։
Դասընթացքին նպատակն էր «Ուիքիփետիա»ի խմբագիրներ եւ համակարգողներ պատրաստել Սփիւռքի տարածքին՝ զարգացնելու «Արեւմտահայերէն Ուիքիփետիա»ն եւ տարածելու «Ուիքիփետիա»ի մասնակցութեան գաղափարը, ինչպէս նաեւ աշակերտութեան համար գործնական փորձերով վարժողական ծրագիրներ ի գործ դնելու:
Դասընթացքին իրենց մասնակցութիւնը բերած էին զանազան տարիքի 25 անհատներ։
Օրական 5 ժամ խանդավառ աշխատանքով, մասնակիցները ծանօթացան «Ուիքիփետիա»ին, անոր խմբագրութեան գործիքներուն եւ եղանակներուն, ինչպէս նաեւ պատրաստեցին եւ «Ուիքիփետիա»ին մէջ տեղադրեցին արեւմտահայերէն յօդուածներ:
Դասընթացքի հինգերորդ օրը մասնակիցներուն միացան փոքրիկ խմբագրողներ, որոնք մօտէն ծանօթացան «Ուիքիդարան»ին, իրենց կարգին ներդրում բերին արեւմտահայերէն գիրքերու թուայնացման աշխատանքին, ուղղագրական սրբագրութիւններ կատարելու միջոցներուն ծանօթացան, այն յոյսով, որ այս աշխատանքը կը շարունակուի։
Դասընթացքի փակման հանդիսութեան տիկին Արապաճեան շնորհակալութիւն յայտնեց Համազգայինի Սուրիոյ Շրջանային Վարչութեան, որ ընդառաջեց իր առաջարկին։
Ան շնորհակալութիւն յայտնեց նաեւ մասնակիցներուն, որոնք կը փորձեն ամէն միջոցի դիմել պահելու մեր լեզուն՝ արեւմտահայերէնը, որ այսօր վտանգուած լեզուներու կարգին կը դասուի, այն համոզումով, որ «Ուիքիփետիա»ն ալ հարթակ մըն է, որուն միջոցով ալ կարելի է օգտագործել արեւմտահայերէնը եւ նպաստել որ այս ծրագիրը աստիճանաբար կատարելագործուի:
Համազգայինի Սուրիոյ Շրջանային Վարչութեան ատենապետ Պերճ Պօղիկեան խօսք առնելով ըսաւ, որ Համազգայինը ընդառաջեց այս դասընթացքի առաջարկին, որովհետեւ համոզուած է, որ Հալէպը հայութեամբ տրոփող գաղութ է ու պիտի մնայ այն հարթակը, որմէ պիտի հնչէ ու տարածուի արեւմտահայերէնը։
Ապա ան շնորհակալութիւն յայտնեց Համազգայինի Սուրիոյ Հայագիտական Հիմնարկի շրջանաւարտ Ազնիւ Ստեփանեան-Արապաճեանին՝ Հալէպի մէջ նման աշխատանքի մը մեկնարկը կատարելուն համար՝ յուսալով որ այս աշխատանքը խթան կը հանդիսանայ մեր երիտասարդներուն՝ հետաքրքրութիւն ցուցաբերելու մեր լեզուին եւ ընծայուած միջոցներու օգտագործումով կատարեալին ձգտելու, սորվելու ու բծախնդրութեամբ մօտենալու արեւմտահայերէնի պահպանման առաքելութեան։
Այնուհետեւ խօսք առաւ Բերիոյ Հայոց Թեմի Առաջնորդ Գերշ. Տէր Շահան Սրբ. Արք. Սարգիսեանը եւ անդրադարձաւ համացանցի դրական ու բացասական կողմերուն՝ մասնակիցները հրաւիրելով գիտակցութեամբ եւ լեզուի անաղարտ պահպանման համար նախանձախնդրութեամբ աշխատելու։
Սրբազան հայրը գնահատեց Համազգայինը իր մշակութային առաքելութեան համար, ապա շնորհաւորեց Ազնիւ Արապաճեանի «Արեւմտահայերէն Ուիքիփետիա»ի զարգացման գծով տարած աշխատանքը։
Աւարտին, դասընթացքի մասնակիցներուն հաստատագիրներ բաշխուեցաւ ձեռամբ սրբազան հօր, ներկայութեամբ Համազգայինի Կեդր. Վարչութեան անդամ Կարօ Ալեքսանեանի եւ Համազգայինի Սուրիոյ Շրջ. Վարչութեան ատենապետին:
Այնուհետեւ տեղի ունեցաւ կարկանդակի հատում եւ հիւրասիրութիւն։
Վեհանոյշ Թեքեանի հետ (Գանատա)
Հայ լեզուն հայ ինքնութեան աղբիւրն է:
Դարերէ ի վեր, հաւատքի ու հայրենիքի կողքին, հայ լեզուն ու հայ գրականութիւնը, հայը պահած են հայ:
Այդ լեզուն բիւրեղացնող ու մայրենիին նոր աւիշ ներարկող ազնուական հերոսներ են հայ արձակագիրներն ու հայ բանաստեղծները:
17 հոկտեմբեր 2017-ին, մոնթրէալահայ գաղութը ըմբոշխնեց նշեալ փաղանգի ներկայացուցիչներէն, յարգելի ու եզակի անձնաւորութեան՝ Վեհանոյշ Թեքեանին ներկայութիւնը:
Համազգային Հայ Կրթական եւ Մշակութային Միութեան «Սանահին» մասնաճիւղի գրական յանձնախումբին կազմակերպութեամբ, Գանատայի Ազգային Առաջնորդարանի դահլիճէն ներս, տեղի ունեցաւ հեղինակի «ԱՂՕԹՔՆԵՐ ՈՒՌԿԱՆԻ ՄԷՋ» եւ «ԽՕՍՈՂ ԼԵՐԱՆ ՊԱՏՄՈՒԹԻՒՆԸ» հատորներու շնորհահանդէսը, ներկայութեամբ գաղութիս գրասէր հանրութեան:
Բացման խօսքով հանդէս եկաւ գրական յանձնախումբի ներկայացուցիչ Անահիտ Պալեան, որ բարի գալուստի խօսքին մէջ յիշեց, թէ որպէս ժողովուրդ գոյատեւելու համար, անհրաժեշտ է լաւ ճանչնալ մեր արժէքները, պատմութիւնն ու գրականութիւնը, նաեւ գնահատել մեր մայրենի լեզուն նորոգող ու հարստացնող մտաւորականները, որոնք իրեց պայծառամտութեամբ կու գան լուսաւորելու մեր մտքերը եւ ազնուացնելու մեր հոգիները:
Եւ անդրադառնալով մեր ժամանակակից գրականութեան համբաւաւոր արուեստագիտուհի՝ Վեհանոյշ Թեքեանին, Ա. Պալեան նշեց թէ հեղինակը, շատ յաճախ, համայնական տագնապ մը ունի եւ ընթերցողին պատգամ մը ունի փոխանցելիք. հետեւաբար պէտք է առիթը ստեղծել կարդալու՝ մտածումի նոր աշխարհի մը մէջ բացուելու համար:
Ան ամփոփ տողերու մէջ, անդրադարձաւ Վեհանոյշ Թեքեանին կենսագրական գիծերուն եւ ընթերցեց 100- ամեայ բանաստեղծ՝ Ժագ Յակոբեանի տպաւորութիւնը՝ գրական մշակին մասին. «Վեհանոյշ Թեքեան հայ գրականութեան անդաստանին կը ներկայանայ ինքնատիպ եզակի բացառիկ գրիչով մը:
Կարելի չէ միայն պարբերութեամբ մը, միայն էջով մը, նոյնիսկ գիրքով մը ներկայացնելէ ետք, վերջակէտ մը դնել. հետաքրքրական նիւթ է ան:
Իր ժամանակի սերունդին առաջամարտիկն է թէ՛ իր բանաստեղծութեամբ, թէ՛ իր արձակով:
[...] Իր գրիչէն լեզուական ճկունութիւն մը կը հոսի, որ կը յափշտակէ ընթերցողը:
Այս առումով լեզուական նուաճում մըն է իր գրականութիւնը:
Իր գրական հարուստ բերքով, գեղարուեստական փայլուն եւ ճկուն լեզուով, իր գիրին ուրոյն ոճով, իր իմացական աշխարհով, ան որոշապէս հաստատուն աթոռ մը ապահոված է հայ գրականութեան կաճառին մէջ»:
Ապա հանդիսավարը հակիրճ տողերով ներկայացնելէ ետք, Բագինի նախկին խմբագիրներէն, բանաստեղծ եւ գրական վերլուծական յօդուածներու հեղինակ՝ Յարութիւն Պէրպէրեանը, զինք հրաւիրեց բեմ որպէսզի ան անդրադառնայ Վեհանոյշ Թեքեանի բանաստեղծութիւններուն մասին եւ ներկայացնէ հեղինակի «ԱՂՕԹՔՆԵՐ ՈՒՌԿԱՆԻ ՄԷՋ» գիրքը:
Պէրպէրեան իր խօսքին մէջ նշեց. «Աղօթքը մարդուն ամէնէն խորունկ ու ներքին, նոյնիսկ անձնական ապրումներ ու մտածումներ կը պարփակէ. իսկ անոնց ուռկանի մէջ ըլլալը, կրնայ տարբեր՝ նոյնիսկ հակասական մեկնաբանութիւններու առաջնորդել:
Աղօթքներ բռնուած, որսացուա՞ծ են հեղինակէն, թէ իրենք բռնուած են ուռկանի մէջ»:
Ապա աւեցուց. «Իր բանաստեղծութիւններուն մէջ, հեղինակը շատ ճարտար ձեւով հիւմուրով եւ սրամտութեամբ կը յաջողի իր անձնական տագնապները վերածել գրականութեան:
Անձնականէն անդին, անոր ներաշխարհին մաս կը կազմեն հայուն հաւաքական տագնապները ինչպէս նաեւ ընդհանրական կամ համամարդկային տագնապներ»:
Իւրաքանչիւրին մասին անդրադառնալով ու գեղեցիկ օրինակներ մէջբերելով, Պէրպէրեան շեշտեց թէ այս գիրքին մէջ կան ուռկանին մէջ բռնուած եւ երբեմն ուռկանին ճեղքէն փախած աղօթքներ եւ անոր կողքին կան անոր արձագանգող սաղմոսներ, ուր ոչ միայն օրհներգութիւն կը տեսնենք, այլ ողբերգ եւ օգնութեան կանչեր, նշելով թէ բանաստեղծուհին շարունակ զրոյցի, վէճի, կասկածի թէ աղաչանքի մէջ է, թէ՛ իր տիրոջ՝ Աստուծոյ, թէ՛ իր սրբութիւններուն հետ:
Եւ այդ ամէնը ան յաջողած է կատարել ձերբազատելով բանաստեղծական աւանդական ձեւերէն, ամբողջովին ինքնուրոյն նկարագիր մը տալով իր քերթողութեան:
Այնուհետեւ, Ա. Պալեան ներկայացուց գրական պարբերաթերթերուն մէջ իր ստորագրութիւնը կնքող այլ գրասէր դէմք մը՝ Րաֆֆի Աճէմեանը ու զինք հրաւիրեց բեմ, ներկաներուն ծանօթացնելու համար Վեհանոյշ Թեքեան արձակագիրը ու անոր «ԽՕՍՈՂ ԼԵՐԱՆ ՊԱՏՄՈՒԹԻՒՆԸ» հատորը:
Աճէմեան նախքան սոյն հատորի ներկայացումը, մէկ առ մէկ անդրադարձաւ Վ. Թեքեանի նախորդ արձակ գրութիւններուն՝ «ՃԵՂՔՈՒԱԾ ՄԱՆՐԱՆԿԱՐ», «ՆՇԱՆԱԳԻՐ» եւ «ՏՈՀՄԱԾԱՌ», մերթ ընթերցելով պատմուածքներէն հատուածներ, մերթ իր տպաւորութիւնները փոխանցելով:
Ան շատ գեղեցիկ ձեւով յաջողեցաւ հարազատօրէն փոխանցել հեղինակին իւրայատուկ շունչն ու քաղցր ոճը, շեշտելով թէ չորս հատորներն ալ յափշտակութեամբ կարդացուող պատմուածքներ են եւ հոն իշխող գիծը՝ հայրենիքն է ու հայ լեզուն:
Աճէմեան նաեւ նշեց թէ ինչպէս Վեհանոյշ Թեքեան իր պատմուածքներուն ընդմէջէն կ'անդրադառնայ Պէյրութ քաղաքի կորուստին մասին, նոյնպէս ալ իր «ԱՐԵՒՄՏԱՀԱՅԵՐԷՆԻ ՎԵՐՋԻՆ ՃԳՆԱԺԱՄԸ» նշանաւոր գրութեամբ, ան կ'անդրադառնայ հայ լեզուին ու անոր կորուստին մասին:
Իսկ ինչ կը վերաբերի «ԽՕՍՈՂ ԼԵՐԱՆ ՊԱՏՄՈՒԹԻՒՆԸ» հատորին մասին, Աճէմեան ըսաւ թէ ան կը համախմբէ զանազան առիթներով հեղինակին գրած կամ խօսած ուսումնասիրութիւնները:
Հոն կան գրութիւններ ու վերլուծումներ մեր յայտնի գրողներէն Մեծարենցէն, Տէրեանէն, Վարուժանէն, Թէքէեանէն, Ժագ Յակոբեանէն, Մուշեղ Իշխանէն, Կարապենցէն եւայլն:
«Եւ նկատի ունենալով, որ Թեքեան ինքն ալ գրող մը ըլլալու հանգամանքը ունի, յաւելեալ գոյն մը ու պատկառանք մը կու տայ գիրքին. հարազատութեան զգացում մը:
Շատ յստակ է գրողին շունչը. նոյնիսկ սրտին բաբախումը ամէն մէկ տողին տակ, որովհետեւ վարակիչ սէր ու գուրգուրանք կայ այդտեղ գիրին, մասնաւորաբար արեւմտահայ գիրին հանդէպ»,- ըսաւ Աճէմեան:
Ապա Անահիտ Պալեան բեմ հրաւիրեց բազմատաղանդ ու բազմավաստակ հեղինակ՝ Վեհանոյշ Թեքեանը, որպէսզի ան փոխանցէ իր սրտի խօսքը:
Առաջին հերթին, Վեհանոյշ Թեքեան անդրադարձաւ թէ ինչպէս՝ Պէպօ Սիմոնեանի քաջալերանքով, ան յաջողած է իր դրոշմը դնել մեր ժամանակակից գրականութեան մէջ, թէ՛ որպէս բանաստեղծ, թէ՛ որպէս արձակագիր. եւ այսպէս՝ մեկնելով Գուրգէն Մահարիի, Կարիկ Պասմաճեանի եւ Ռազմիկ Դաւոյեանի գնահատանքներէն, ան հրատարակած է իր առաջին հատորը:
Իր խօսքին մէջ, Վ. Թեքեան անդրադարձաւ հեղինակի մը առաջին հրատարակութեան կարեւորութեան մասին, եւ յանձնարարեց բոլոր գրել սիրողներուն, որ հրատարակեն իրենց գրութիւնները:
Այնուհետեւ ան իր շնորհակալական խօսքերը ուղղեց մոնթրէալահայ ջերմ գաղութին, Համազգայինի «Սանահին» մասնաճիւղի վարչութեան եւ անոր գրական ձեռնարկները կազմակերպող Անահիտ Պալեանին:
Ապա ան նշեց թէ բազմանկիւն սփիւռքի, բազմերանգ քաղաքներու եւ բազմամշակութային միջավայրերու մէջ, հայ գրողը պայքարեցաւ եւ իր բնատուր տաղանդը կեանքի վերածելով, բաշխեց իր ժողովուրդին:
Այսպէս էր պարագան Յարութիւն Պէրպէրեանին եւ Րաֆֆի Աճէմեանին, եւ այս տողերուն ընդմէջէն հեղինակը իր յատուկ շնորհակալութիւնները փոխանցեց անոնց:
Ան երախտագիտութիւն յայտնեց Հորիզոն Գրականի նախկին խմբագիր՝ Վրէժ-Արմէն Արթինեանին, այժմու խմբագիր՝ Վիգէն Աբրահամեանին եւ Բագինի խմբագիր՝ Սոնիա Սանան Գիլեճեանին:
Վեհանոյշ Թեքեան պատկերազարդ ձեւով ներկայացուց Մեսրոպ Մաշտոցի հայ գիրերու գիւտով վերադարձը դէպի Հայաստան, շեշտելով անոր ընդմէջէն, այբուբենին բերած անմահութիւնը հայ ժողովուրդին:
«Հայ Գրականութեան տունը մէկ է»,- ըսաւ ան,- «ճանապարհները, որոնք հոն կ'առաջնորդեն բազմաթիւ են եւ բազմերանգ, եւ մի միայն Հայերէն լեզուի ուժն է, որ տունը անառիկ ամրոց կը դարձնէ»:
Վեհանոյշ Թեքեանի խօսուն պատգամէն եւ բանաստեղծութիւններէն ետք, Անահիտ Պալեան յարգանքի ու շնորհակալական խօսքը ուղղեց հեղինակին, որ իր գեղեցիկ լեզուամտածողութեամբ ու դիւթիչ գաղափարներով հիանալի ձեւով փոխանցեց իր ապրումները:
Ան յատուկ շնորհակալութիւն յայտնեց Յարութիւն Պէրպէրեանին եւ Րաֆֆի Աճէմեանին, որոնք հմուտ ու բծախնդիր ձեւով ներկայացուցին հեղինակին զոյգ գիրքերը:
Եւ գրական երեկոն փակեց, իր շնորհակալութիւնները փոխանցելով ներկաներուն իրենց ցուցաբերած հետքրքրութեան համար. քաջալերելով զանոնք ընթերցելու հայերէն, օգտուելով Վեհանոյշ Թեքեանի հետաքրքրական գիրքերէն:
Ձեռնարկի աւարտին տեղի ունեցաւ հիւրասիրութիւն եւ գիրքերու մակագրումը հեղինակին կողմէ:
Անահիտ Պալեան 
Կիները հայ գրականութեան մէջ (Ա.) (Գանատա)
Լեւոն Շանթ հայերէնագիտական դասընթացքի Ա. եռամսեակի երկրորդ դասանիւթը՝ Կիները հայ գրականութեան մէջ (Ա.), ներկայացուեցաւ Շաբաթ 18 Յունուար 2020-ին։
Դասախօսն էր Վիգէն Թիւֆէնքճեան, որ նախ հակիրճ ակնարկով մը նշեց այն պատմական եւ ընկերային պայմանները, որոնց մէջ կը կը ծաւալէր ֆեմինիզմը Անգլիոյ եւ Ֆրանսայի մէջ։
Դասախօսը ապա ներկայացուց առաջին հայ ֆեմինիստ լրագրողը՝ Ելպիս Կեսարացեանն ու անոր գործը։
Անդրադառնալէ ետք 19-րդ դարու վերջաւորութեան լոյս տեսած կարգ մը վէպերու ու պատմուածքներուն մէջ՝ ինչպէս Տիգրան Կամսարականի Վարժապետին աղջիկը, Երուխանի Ամիրային աղջիկը եւ Գրիգոր Զօհրապի նորավէպերը, կին տիպարներու պատկերացումին, Թիւֆէնքճեան ապա կեդրոնացաւ Զապէլ Ասատուրի (Սիպիլ) կեանքին ու հանրային գործունէութեան վրայ, որպէս եռանդուն ջատագովը երիտասարդ հայուհիներու ուսման։
Յաջորդաբար, դասախօսը ներկայացուց Զապէլ Ասատուրի պատմուածքներէն մէկ քանին, որմէ ետք ուսանողները քննարկեցին հեղինակին «Անկեղծ ֆէմինիզմ» երկխօսութիւնն ու այնտեղ երեւցող կնոջ կերպարը։
Դասին երկրորդ մասով, ուսանողները ծանօթացան առաջին հայ վիպագիր կնոջ Սրբուհի Տիւսաբի կեանքին ու հասարակական գործունէութեան, ինչպէս նաեւ անոր երեք վէպերուն՝ Մայտա, Սիրանոյշ եւ Արաքսիա կամ վարժուհին, որոնց մէջ հեղինակը կը պատկերէ այրի եւ առանձին կիներու անձկութիւնները, բռնի ամուսնութիւններու ենթարկուած կիներու դժբախտութիւններն ու մանուկներու դաստիարակութեան խնդիրները։
Վերջապէս, ուսանողները անցան գրաւոր աշխատանքի եւ օրուան նիւթին մասին իրենց հակազդեցութիւններն ու մտածումները շարադրեցին Սրբուհի Տիւսաբին ուղղուած նամակներով, որոնցմէ ոմանք ընթերցուեցան դասապահի ընթացքին։
Հրաշալի երեկոյ մը Պաֆոսի մէջ
Շաբաթ, 3 Մարտ 2018-ի երեկոյեան, Պաֆոսի մէջ տեղի ունեցաւ անհաւատալի, սակայն հրաշալի երեկոյ մը:
Առաջին անգամ ըլլալով, Պաֆոսի մէջ կազմուած Համազգայինի «Անի» պարախումբը ելոյթ ունեցաւ Պաֆոսի հայ համայնքին համար, որ գրեթէ լրիւ կազմով ներկայ գտնուեցաւ ու վայելեց իսկապէս հայկական երեկոյ մը՝ «Կիկոսի Մահահա»ն, որ Յովհաննէս Թումանեանի «Կիկոսի Մահը» հեքիաթին վրայ հիմնուած պարային բեմականացում մըն էր:
Հանդիսութեան ներկայ գտնուեցան Հայ Համայնքի պետական ներկայացուցիչ Վարդգէս Մահտեսեան եւ կինը, ինչպէս նաեւ՝ Համազգայինի Վարչութիւնը լրիւ կազմով:
Յայտագիրը սկսաւ Համազգայինի «ֆորումական» Մարիամ Մասուրեանի արտասանած բացման խօսքով, որուն յաջորդեց Համազգայինի Կիպրոսի Կազմի վարչութեան ատենապետ Արթօ Դաւիթեանի հակիրճ խօսքը:
Ան ըսաւ, որ մեծ հաճոյք էր Պաֆոսի մէջ գտնուիլը, իսկ կրկնակի հաճոյք՝ Համազգայինի վարչութեան համար, քանի որ ելոյթ կ՛ունենար «Անի» պարախումբը, որ մէջտեղ եկած էր Պաֆոսի հայ համայնքի զոհաբերութեամբ եւ Համազգայինի Յանձնախումբին անդուլ աշխատանքով, մանաւանդ՝ Իրինա Մասուրեանի կամքի ուժով ու հետեւողականութեամբ:
Ապա ան Համազգայինի գնահատանքի գիրով երկու վահանակներ նուիրեց Իրինա Մասուրեանին ու Պաֆոսի Հայ համայնքի նախագահ Վարդան Մխիթարեանին:
Ապա ընթացք առաւ բեմադրութիւնը, որուն ընթացքին «Անի» պարախումբի 23 անդամները, ամենափոքրիկներէն մինչեւ երիտասարդութեան սեմին գտնուող պատանիները, համարձակութեամբ եւ հաճոյքով ներկայացուցին «Կիկոսի Մահը», աւելի մեծ հաճոյք եւ յուզում պատճառելով ներկայ ծնողներուն ու հիւրերուն, որոնք խելայեղ ծափահարութեամբ գնահատեցին ելոյթը:
Երախտագիտութեան խօսք պէտք է ըսել պարուսոյց Գրիգոր Քէլէշեանին, որ տարի մը առաջ հազիւ քալել կրցող այս պզտիկներով պարախումբ կազմեց ու Իրինա Մասուրեանին, որ յունական դպրոց յաճախող եւ հայերէն հազիւ քանի մը բառ գիտցող այս մանուկներուն, Թումանեան արտասանել տալով բեմ բարձրացուց:
Վարձքը կատար բոլորին, չմոռնալով նաեւ յանձնախումբի անդամ «մամա»ները, որոնք հանդիսութենէն ետք շքեղ հիւրասիրութեամբ մը պատուեցին ներկաները:
Համազգայինի Թատերական Միաւորի կազմակերպած հայկական վարժարաններու միջեւ շարադրական մրցում (ԱՄՆ)
Համազգայինի Թատերական Միաւորը քանի մը ամիս առաջ հայ աշակերտներու ներկայացուց «Ծաղկամանի Գաղտնիքը»՝ մանկապատանեկան թատերախաղը:
Նշենք որ Միաւորի նպատակներէն է՝ թատերական արուեստը աշխուժացնել, եւ անոր ընդմէջէն հայկական մշակոյթն ու յատկապէս լեզուն տարածել երիտասարդներու եւ երեխաներու մօտ:
Ներկայացման առընթեր կազմակերպուեցաւ նաեւ Շարադրական Մրցում մը:
Շարադրութեան նիւթը նշուած թատերախաղն էր:
Մասնակցողները պէտք էր հետեւէին մասնաւոր պատրաստուած բացատրական հրահանգներուն:
Տասը դպրոցներու աշակերտներ ներկայ գտնուեցան ներկայացումներուն, որոնցմէ եօթը մասնակցեցան Շարադրութեան Մրցումին:
Մասնակցող աշակերտներու թիւը մեծ էր, որոնցմէ 117 լաւագոյնները ղրկուած էին վարչութեան:
Մրցանակակիրներու ընտրութիւնը դժուար եղաւ, որովհետեւ բազմաթիւ էին լաւ գրութիւնները:
Հետեւաբար, անոնց կողքին կար նաեւ պատուոյ արժանի անուններու երկար ցանկ մը՝ 40 անուն :
Մրցանակաբաշխութիւնը կատարուեցաւ Կիրակի, Փետրուար 12-ին, Համազգայինի Կերդրոնէն ներս:
Ներկայ էին բազմաթիւ աշակերտներ եւ ծնողներ:
Թատերական Միաւորի անդամներ՝ Նարկիզ Թերզեան- Մրայեան, Շուշիկ Արսլանեան, Մանուկ Չուխաճեան, Սեդա Սիմոնեան, Նայիրի Մոմճեան, Սեդա Մարտիրոսեան, եւ Մակի Պապիկեան պատրաստեցին ու վարեցին սոյն ձեռնարկը:
Ստորեւ մրցանակակիրներու ցանկը -
3-րդ կարգ- ա. Հրանտ Աւետիսեան - Շամլեան, բ. Լենա Բաղումեան - Շամլեան, գ. Արեւ Աւետեան - Շամլեան
4-րդ կարգ- ա. Ադանա Դաւթեան - Մարի Գապայեան – Ֆերահեան, բ. Լարա Չինար - Արի Կիրակոս Մինասեան, գ. Սառա Սուլահեան - Շամլեան
5-րդ կարգ- ա. Ալին Խոճիքեան - Յովսէփեան, բ. Միա Կարսիա - Մարի Գապայեան – Ֆերահեան, գ. Դալար Քէշիշեան - Արի Կիրակոս Մինասեան
6-րդ կարգ- ա. Սէրա Քաֆարտեան – Ֆերահեան, բ. Լուսի Կուլճեան - Արի Կիրակոս Մինասեան, գ. Դիանա Նավասարդյան - Ալեք Փիլիպոս
7-րդ կարգ- ա. Ալէն Քարազեան - Հայ Քոյրերու Վարժարան բ. Մայքըլ Կիւրեղեան – Յովսէփեան, գ. Խաչիկ Չուխաճեան - Ֆերահեան
8-րդ կարգ- ա. Թալին Քրիւմեան - Ֆերահեան, բ. Ճիւլիըն Ճիհանեան – Յովսէփեան, գ. Հակոբ Թումանյան - Ալեք Փիլիպոս
9-րդ կարգ- ա. Նանոր Սէրայտարեան – Ֆերահեան, բ. Թաթիանա Փրուսալեան - Ալեք Փիլիպոս, գ. Սօսէ Յովասափեան - Ալեք Փիլիպոս 
Համազգայինի Թատերական Միաւորը մեծ գոհունակութիւն ստացաւ այս ծրագրէն՝ տեսնելով բազմաթիւ աշակերտներու աշխուժ մասնակցութիւնը, հետաքրքրութիւնը, հաճելի գրութիւնները, բարձրորակ լեզուն եւ բառամթերքը:
Այս երեւոյթը յոյս կը ներշնչէ որ հայ լեզուն կ'ապրի եւ պիտի ապրի:
Նաեւ, երեխաները լաւ հասկցած էին թատերախաղի գլխաւոր միտքը, որ գրութիւններու մէջ կ'երեւէր իրենց իսկ բառերով՝ «Այս պատմութիւնը մեզի կը սորվեցնէ, թէ պարկեշտութիւնը, անկեղծութիւնը, ճշմարտախօսութիւնը, աշխատասիրութիւնը, ծառայասիրութիւնը, ամենակարեւոր յատկութիւններն են կեանքի մէջ յաջողելու եւ երջանիկ ըլլալու համար»:
Բոլոր մրցանակակիրները ստացան Համազգայինի հրատարակութեամբ գրքեր, նաեւ նիւթական նուէրներ, gift certificate-ներ Սարդարապատ գրախանութէն:
Իսկ բոլոր մասնակցողները անխտիր ստացան օրինակ մը թատերախաղի տեսերիզէն:
Այս առիթով պէտք է շնորհաւորել բոլոր աշակերտները եւ դպրոցները, իրենց ուսուցիչներն ու տնօրէնութիւնը: Նաեւ մաղթել որ բոլորը, ինչպէս նաեւ Համազգայինի անդամները, ունենան բաւարար ոյժ ու կորով շարունակելու նման օգտաշատ աշխատանքները:
Համազգայինի «Բարսեղ Կանաչեան» երաժշտական քոլեճի 2014-2015 կրթական տարեշրջանի ամավերջի հանդէս եւ վկայականաց բաշխում (Լիբանան)
Համազգայինի «Բարսեղ Կանաչեան» երաժշտական քոլեճին ամավերջի հանդէսն ու վկայականաց բաշխման հանդիսութիւնը տեղի ունեցաւ Շաբաթ, 27 Յունիս 2015-ի երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ` նախագահութեամբ Երեւանի Կոմիտասի անուան պետական բարձրագոյն երաժշտանոցին եւ ներկայութեամբ «Արամ Խաչատրեան»-ի անուան տուն-թանգարանի տնօրէն փրոֆ. Արմինէ Գրիգորեանի:
Հայ մշակոյթի պահպանման դժուարին եւ վեհ առաքելութեան, մշակոյթի ճամբով ազգային դիմագիծ ու նկարագիր կերտելու լծուած Համազգայինի «Բարսեղ Կանաչեան» երաժշտանոցը այս տարեշրջանին տուաւ 7 շրջանաւարտներ` Հայկ Աշգարեան, Կասիա Էճիտեան, Անի Գասպարեան, Ռիթա Տիգրանեան, Աւօ Տագէսեան, Նաթալի Մարկոսեան, Արեւիկ Սարգիսեան եւ Նարօտ Տէյիրմենճեան, իսկ եօթնամեայ կրթական ծրագիրը բոլորեցին եւ համապատասխան վկայականի տիրացան այլ 7 աշակերտներ` Չորպաճեան Մարթա, Խաչատուրեան Արենի, Պուէյրի Ռոյա, Մելքոնեան Լիաննա, Մելքոնեան Մարիանա, Մինասեան Քրիսթինա եւ Սուսանի Ալեքս:
Համազգայինի «Թ. Ռոսլին» կերպարուեստի դպրոցի ամավերջի հանդէս եւ աշակերտական ցուցահանդէս (Լիբանան)
Կազմակերպութեամբ Համազգայինի «Թ. Ռոսլին» կերպարուեստի դպրոցին, Ուրբաթ, 12 Յունիս 2015-ին, երեկոյեան ժամը 6:00-ին, «Աղբալեան-ՀՄԸՄ» մարզամշակութային համալիրի «Արա եւ Հուրի Պապիկեան» սրահին մէջ տեղի ունեցաւ «Թ. Ռոսլին»-ի «Լ. Շանթ» եւ «Ժ. եւ Ց. Խաչատուրեան» մշակութային կեդրոններու աշակերտներու ամավերջի հանդէսն ու աշակերտական ցուցահանդէսը` ներկայութեամբ արուեստագէտներու, միութենական ներկայացուցիչներու, ծնողներու եւ աշակերտներու:
Յատկանշական էր, որ այս տարի շատ հարուստ էր աշակերտներուն «բերքը» եւ բաւական տպաւորիչ:
Ցուցադրուած էին աւելի քան 115 աշակերտներու գործեր. աւելի մեծ աշակերտները` իրենց ուսուցիչներուն թելադրութեամբ, յատկապէս Գէորգ Ուլաշեանի առաջնորդութեամբ, իրենց գործերը նուիրած էին Հայոց ցեղասպանութեան 100-ամեակին:
Ցուցահանդէսին բարի գալուստի խօսքը արտասանեց Համազգայինի Գեղարուեստի դպրոցներու տնօրէն Կարպիս Գապասագալեան, որ տնօրէնութեան եւ խնամակալութեան անունով արժեւորեց տարուած աշխատանքը, որուն արտացոլացումը կը հանդիսանան հանրութեան ներկայացուած աշակերտական գործերը:
Ան դիտել տուաւ, որ Հայոց ցեղասպանութենէն 100 տարի ետք աշխարհով մէկ հայութեան տարած բազմաբնոյթ գործունէութիւնը, տիրական ներկայութիւնը, ինչպէս նաեւ արուեստի բնագաւառին մէջ արձանագրած յաջողութիւնները խօսուն պատգամ են, թէ հայ ժողովուրդը պայքարիլ եւ վերապրիլ գիտցող ազգ է:
Այս ծիրին մէջ ան դրուատեց աշակերտներուն հետեւողականութիւնը եւ շեշտը դրաւ հայկական միջավայրի մէջ, ազգային շունչով հասակ նետելու իրականութեան կարեւորութեան:
Երիտասարդ նկարիչներու ցուցահանդէս (Լիբանան)
Հինգշաբթի, 15 Սեպտեմբեր 2022-ին, երեկոյեան ժամը 7։00-ին տեղի ունեցաւ Համազգայինի Այնճարի «Պ. Սեւակ» մասնաճիւղի կազմակերպած երիտասարդ նկարիչներու գործերու ցուցահանդէսը։
Ցուցահանդէսին իրենց գործերով մասնակցեցան` Ալիք Աշգարեան, Փաթիլ Թասլաքեան, Լոռի Գառնէշեան, Լիսա Յովսէփեան, Լոռի Պագալեան, Քրիսդէլ Սապունճեան, Սարիա Սգայեան, Մարիա Քէօֆթէեան, Մարկօ Զէյթունեան, Շաղիկ Պէրպէրեան, Բալիկ Գարայեան, Յասմիկ Այնթապլեան, Ռուպի Պետրոսեան, Սեւատա Անտոնեան, Վարանդ Մեթլեան եւ Պարոյր Ղուկասեան։
Ցուցահանդէսին բացումը կատարեց օրուան բանախօս, ծագումով այնճարցի` գանատահայ արուեստագէտ Յակոբ Ճամպազեան։
Բացման խօսքը կատարեց արուեստագէտ Գօգօ Կարապետ:
Ապա Յ. Ճամպազեան խօսք առնելով բարձր գնահատեց «Պ.Սեւակ» մասնաճիւղի նախաձեռնութիւնը, շնորհաւորեց երիտասարդ նկարիչներն ու նկարչուհիները, մաղթելով անոնց փայլուն ապագայ, թելադրելով որ չընկրկին դժուարութիւններու դիմաց, որովհետեւ հարթ չէ արուեստի ճանապարհը։
Բանախօսը եւ Համազգայինի վարչութիւնը փոխանակեցին յուշանուէրներ, ապա ներկաները դիտեցին, ըմբոշխնեցին ու գնահատեցին ցուցադրուած գեղանկարները։
Երիտասարդական երեկոյ (Սուրիա)
Ուրբաթ, 18 Փետրուար 2022-ին, երեկոյեան ժամը 7։00-ին, սկիզբ առաւ մասնաճիւղիս վարչութեան կազմակերպած եւ երիտասարդներուն կողմէ սպասուած Համազգայինի Համօ Օհանջանեան մասնաճիւղի հաճելի երեկոն, «Սահակեան» սրահէն ներս։
Երիտասարդական երեկոյի օրակարգը ընդգրկեց` զարգացման մրցում, խաղեր եւ երգեր, ինչպէս նաեւ Քեսապի բարբառը եւ աւանդական առածները անմասն չմնացին յայտագիրէն։
Աւարտին երիտասարդները ճոխացան, նուագով ու երգով հաճելի մթնոլորտ մը ստեղծեցին, ապա գոհունակ սրտով եւ բարձր տրամադրութեամբ բաժնուեցան սրահէն։
Երիտասարդական երեկոյ (Սուրիա)
Կիրակի, 21 Փետրուար 2021-ին երեկոյեան ժամը 6։00-ին, սկիզբ «Համօ Օհանջանեան» մասնաճիւղի վարչութեան կազմակերպած ԵՐԻՏԱՍԱՐԴԱԿԱՆ ԵՐԵԿՈՆ «Սահակեան» սրահէն ներս։
Ձեռնարկին ներկայ էր գիւղիս հոգեւոր հովիւ հոգշ. Տ. Անդրանիկ Աբղ. Քիւրիւմեանը եւ մեծ թիւով երիտասարդներ։
Օրակարգը ընդգրկեց` զարգացման մրցում, խաղեր եւ երգեր։
Երիտասարդները ճոխացան եւ նուագով, երգով ու պարով հաճելի մթնոլորտ մը ստեղծեցին։
Նաեւ Քեսապի աւանդական առածները, երգն ու պարը անմասն չմնացին յայտագիրէն։
Երկրորդ տարին է որ կը կրկնուի այս հաճելի երեկոն։
Երիտասարդները գոհունակ եւ ուրախ տրամադրութեամբ հեռացան սրահէն։
Այո՛, տագնապալի ժամանակաշրջանէ մը կ՛անցնինք, բայց նաեւ մշակոյթով ու արուեստով պիտի յաղթենք։
Վենետիկի մէջ սկիզբ առաւ Համազգայինի Եւրոպայի Ուսանողական Հաւաքը
27 Ապրիլ 2019-ին, Վենետիկի մէջ, 2-րդ տարին ըլլալով սկիզբ առաւ Համազգայինի Կեդրոնական վարչութեան կողմէ կազմակերպուող Եւրոպայի Ուսանողական Հաւաքը, որ պիտի շարունակուի մինչեւ 29 Ապրիլ:
Համազգայինի Եւրոպայի Ուսանողական Հաւաքի առաջին բաժինը ծանօթացման հանդիպում մըն էր, որուն ընթացքին Հայաստանէն, Լիբանանէն, Թուրքիայէն, Վիեննայէն, Ռուսիայէն, Ֆրանսայէն եւ Իտալիայէն եկած մասնակիցները իրենք զիրենք ներկայացնելէ ետք, ծանօթացան նաեւ հաւաքի պատասխանատուներուն՝ ընդհանուր պատասխանատու Արա Բարսեղեանին եւ օգնականներ՝ Մենար Պոյաճեանին ու Հրայր Գալեմքերեանին:
Նոյն վայրը կը գտնուին եւ հաւաքի մասնակիցներուն հետ ժամանակ կ'անցընեն հաւաքի աշխատանոցներու ղեկավարներ՝ Շաքէ Մէյճըր Չիլինկիրեան, Յասմիկ Շահինեան, Վարդան Պետրոսեան, Հրակ Գարագաշեան:
Համազգայինին, անոր տարած լայնածիր գործունէութեան եւ ծրագիրներուն մասին՝ երիտասարդական հաւաքներ, մանկական խաղեր (Լալան ու Արան) եւայլն, խօսեցաւ Համազգայինի Կեդրոնական վարչութեան նստավայրի գրասենեակի տնօրէն Արին Գալուստեանը:
Առաջին աշխատանոցը վարեց Յասմիկ Շահինեան, որ ներկայացուց «կարդալ, գրել, ստեղծագործել» նիւթը, որուն ընթացքին հաւաքի մասնակցիները ունեցան իրենց ներդումը՝ նիւթը զարգացնելու, ընդլայնելու իմաստով, ինչպէս նաեւ ուղղեցին բազմաթիւ հարցումներ:
Լոյս տեսած է Զարեան/Տառէլ հատորը (Գանատա)
Համազգայինի Գանատայի Շրջանային վարչութիւնը կը ծանուցէ, թէ իր Հրատարակչական հիմնադրամի Օշական մատենաշարէն լոյս տեսած է Կոստան Զարեանի Կղզին եւ մի մարդ եւ Լօրընս Տառէլի Պրոսպերոյի կղզին գործերը պարփակող միացեալ հատորը, Զարեան/Տառէլ ընդհանուր խորագրին տակ։
Ընդառաջելով մատենաշարի Խմբագրական խորհուրդի դիմումին, հատորին կազմութիւնը, խմբագրութիւնը եւ բոլոր ծանօթագրութիւններու պատրաստութիւնը կատարած է հանրածանօթ գրականագէտ Դոկտ. Վարդան Մատթէոսեան, որուն գրական վաստակին մէջ նկատառելի տեղ կը գրաւէ Զարեանի կեանքին ու գործին ուսումնասիրութիւնը։
Զարեանի գործը առաջին անգամ լոյս տեսած է 1955-ին՝ Հայրենիք ամսագրին մէջ (գիրքով` 2016-ին Հայաստանի մէջ)։
Հեղինակը իր վիպակին նիւթը քաղած է իտալական Իսկիա կղզիի իր կեցութեան տարիներէն, կերպարներու շարքին ներկայացնելով իր վաղեմի բարեկամ՝ անգլիացի նշանաւոր գրագէտ Լօրընս Տառէլը։
Հատորին միւս գործը՝ Պրոսպերոյի կղզին ուղեգրութիւնը, որուն կերպարներէն մէկը Զարեանն է, հայերէնի թարգմանած է հանգուցեալ Դոկտ. Շաքէ Տէր Մելքոնեան-Մինասեան։
Զարուհի Պապայեան եւ Սոնա Ռուբէնեան հայ երգարուեստի գոհարներէն երգելով հայաբոյր երեկոյ մը պարգեւեցին լիբանանահայութեան
Հայ մշակոյթի բնագաւառին մէջ առանցքային դեր ունի հայ երգը:
Դարեր շարունակ ան ազնուացուցած է, ոգեշնչած ու լիցքաւորած տարբեր սերունդներու պատկանող հայորդիներուն հոգիները:
Անշուշտ կասկածէ վեր է, որ հայոց լեզուն անաղարտ պահելու եւ հայապահպանման նուիրական առաքելութեան մէջ հայ երաժշտութեան վերապահուած է յատուկ կարեւորութիւն:
Մենք շատ բան կը պարտինք այն երախտարժան երաժշտահաններուն, յօրինողներուն, աշուղներուն, երգչախումբերուն եւ հայ երգը հարազատ մեկնաբանողներուն, որոնք հայ մշակոյթի ջահը վառ պահեցին եւ զայն փոխանցեցին մինչեւ օրս:
Այս աշխատանքը արդիւնք է այն խոր համոզումին, որուն հաւատացած են արուեստի գանձարանին մէջ իրենց անմնացորդ լուման ներդրած հաւատաւոր հոյլ մը արուեստասէրները:
Համազգայինի հիմնադրութեան 90-ամեակի ձեռնարկները իրենց տարողութեամբ ուղղակի պատգամներ են հայ ժողովուրդին` տէր կանգնելու հայ մշակոյթին եւ իբրեւ աւանդ փոխանցելու զայն յաջորդող սերունդներուն:
Այս առումով Համազգայինի Լիբանանի Շրջանային վարչութիւնը, հաւատարիմ միութեան հիմնադիրներուն ուղեգիծին, շարք մը ձեռնարկներով մշակութային բուրաստան մը պարգեւեց լիբանանահայութեան` գեղեցկացնելով եւ ազնուացնելով ունկնդիր արուեստասէրներու հոգիները:
Արդարեւ, վերջին ձեռնարկը տեղի ունեցաւ Երկուշաբթի, 25 Փետրուար 2019-ի երեկոյեան, «Յակոբ Տէր Մելքոնեան» սրահին մէջ, ուր հանդէս եկան Հայաստանի վաստակաւոր արուեստագէտ Զարուհի Պապայեան եւ երգի բազմաթիւ մրցանակներու դափնեկիր Սոնա Ռուբէնեան:
Սրահը լեցուցած երաժշտասէրներու ներկայութիւնը արդէն կ՛արտացոլացնէր այս համերգին յաջողութիւնը:
Զաւէն Խտըշեանի «60 Տարուան Ստեղծագործութիւն» պատկերագիրքին մակագրութիւնն ու քանդակներու ցուցահանդէսը (Լիբանան)
Երեքշաբթի, 17 Նոյեմբեր 2015-ին, երեկոյեան ժամը 7:00-ին, Համազգայինի «Լիւսի Թիւթիւնճեան» ցուցասրահին մէջ տեղի ունեցաւ լիբանանահայ վաստակաշատ արուեստագէտ Զաւէն Խտըշեանի «60 տարուան ստեղծագործութիւն» ալպոմին մակագրութիւնն ու քանդակներու ցուցահանդէսը` կազմակերպութեամբ Համազգայինի «Լիւսի Թիւթիւնճեան» ցուցասրահին, հովանաւորութեամբ Լիբանանի հայոց թեմի առաջնորդ Շահէ եպս. Փանոսեանի, ներկայութեամբ Արամ Ա. կաթողիկոսի ներկայացուցիչ Պարոյր վրդ. Շէրնէզեանի եւ նախագահութեամբ տէր եւ տիկին Յովիկ եւ Մարալ Քիւրքճեաններուն:
Ձեռնարկին բացման խօսքը արտասանեց Կրէյս Պապոյեան-Լոճիքեան:
Ան բարի գալուստ մաղթելէ ետք բոլորին ըսաւ, թէ հաւաքը կազմակերպուած է հաճոյքով վայելելու համար Զաւէն Խտըշեանի արուեստի գործերը եւ մանաւանդ անոր «60 տարուան ստեղծագործութիւն» պատկերագիրքի մակագրութիւնը:
Ան յայտնեց, որ Զաւէն Խտըշեան կը նկատուի լիբանանեան եւ հայ արուեստի պատմութեան մէջ ամէնէն յաջողակ արուեստագէտը, որ նաեւ եղած է լիբանանցի առաջին մասնագէտ քանդակագործը եւ ներկայացուցած է բազմաթիւ ցուցահանդէսներ` Եւրոպայի եւ Միջին Արեւելքի մէջ:
Խօսք առաւ «Լիւսի Թիւթիւնճեան» ցուցասրահի տնօրէն Յակոբ Հաւաթեան: Ան ըսաւ, որ ցուցասրահը պատիւ ունի կազմակերպելու Զաւէն Խտըշեան արուեստագէտի գործերուն ամբողջական արգասիքը հանդիսացող գիրքի մակագրութիւնը:
«Համամարդկային, ազգային արժէքները ամբողջացուցած Զաւէն Խտըշեանի 60 տարիներու վաստակին առջեւ, անոր մեծութեան, պարզութեան առջեւ կը խոնարհինք», ըսաւ Յակոբ Հաւաթեան, ապա հաստատեց, որ արուեսագէտը մեծարելով կը մեծարուի նաեւ ազգը, որովհետեւ անոր գոյերթը աւելիով կ՛երաշխաւորուի:
«Զուլալ» եռեակին լիբանանեան զուլալ երեկոները գերեցին լիբանանահայ արուեստասէրը
Կիրակի, 25 եւ Երկուշաբթի, 26 Յունիսը լիբանանահայ արուեստասէրներուն համար եղան յատկանշական օրեր` «Զուլալ»` Թենի-Անայիս-Երազ եռեակին հետ կայացած ջերմ եւ իւրայատուկ զոյգ հանդիպումներով, որոնցմէ առաջինը մտերմիկ երեկոյ մըն էր` Համազգայինի «Նշան Փալանճեան» կեդրոնի «Վասպուրական» սրահին մէջ, իսկ երկրորդը` համերգ «Յակոբ Տէր Մելքոնեան» թատերասրահին մէջ, երկուքն ալ լիովին յագեցած հայկականութեամբ եւ անմիջականութեամբ: Արուեստագէտներուն վկայութեամբ, ասիկա իրենց համար եւս կարեւոր եւ սպասուած առիթ էր, որուն համար իսկապէս ուրախութիւն եւ գոհունակութիւն յայտնեցին «Զուլալ»-ի անդամները:
Համազգայինի Ուսանողական հաւաքի (Ֆորում) յանձնախումբին կազմակերպութեամբ եւ «Վանայ ձայն» ձայնասփիւռի կայանին հովանաւորութեամբ տեղի ունեցած այս երկու երեկոներուն բացման խօսքերը արտասանեց Մենար Պոյաճեան, որ անդրադարձաւ հայկական մշակոյթի պահպանման մէջ հայ երգին ունեցած կարեւորութեան եւ դերակատարութեան` հաստատելով, որ անոնց ընդմէջէն կ’արտացոլան հայ մարդուն կենցաղը, առօրեան, վարքն ու բարքը, գիւղական հին կեանքն ու սովորութիւնները:
Ան դիտել տուաւ, որ այդ հայկական երգի ու երաժշտութեան մէկական ներկայացուցիչներ են «Զուլալ» Ա քափելլա եռեակին անդամները, որոնց ունեցած միակ նուագարանները իրենց ձայնի լարերն են:
Ան հաստատեց, որ «Զուլալ»-ի մատուցած երգերուն ընդմէջէն լուսարձակի տակ կը բերուի հայկական ժողովրդային երգի անաղարտ պահպանման հրամայականը, որովհետեւ անոնք պահպանած են ու կը տարածեն հայ ժողովրդական անուշ մեղեդիներն ու երգերը:
«Զուարթնոց» երգչախումբի ելոյթը (Սուրիա)
Երգն ու երաժշտութիւնը եղած են հայ ժողովուրդին մշակոյթը ծաղկեցնող օղակներ, ինչպէս նաեւ սրտերը երջանկացնող եւ հոգիները ազնուացնող ազդակներ։
Հովանաւորութեամբ Բերիոյ Հայոց Թեմի Առաջնորդ Գերշ. Տէր Մասիս եպս. Զօպուեանի, կազմակերպութեամբ Համազգայինի Սուրիոյ Շրջանային Վարչութեան «Զուարթնոց» Երգչախմբային Միաւորի Վարչութեան, Ուրբաթ, 16 եւ Կիրակի, 18 Ապրիլ 2021-ին, «Գ. Եսայեան» սրահէն ներս հանդէս եկաւ իր յիսնամեակը թեւակոխած եւ ամբողջ կէս դար իր հանդիսատեսին երգերու գունեղ փունջեր հրամցուցած «Զուարթնոց» երգչախումբը, գեղարուեստական ղեկավարութեամբ Գայիանէ Սիմոնեան-Տէրեանի, դաշնամուրի ընկերակցութեամբ Ռուզան Պարսումեանի։
Յատկանշական էր երգացանկի բարդագոյն երգի՝ Քառլ Օրֆի «Օ Ֆորթունա»ի կատարումը երկու դաշնակահարներու ընկերակցութեամբ։
Երկրորդ դաշնակահարը «Զուարթնոց»ի տարիներու վաստակաւոր ընկերակից Լիզէթ Սերայտարեան-Աւընեանն էր, որ քանի մը երգերու կատսրողութեան ընթացքին ընկերակցեցաւ երգչախումբին, առաջին դաշնակահարին կողքին. ու երգերը աւելի հարուստ հնչեղութիւն ունեցան։
Առաջին Համերգին ներկայ էին Բերիոյ Հայոց Թեմի Առաջնորդը, Հայ Կաթողիկէ եւ Աւետարանական համայնքներու ներկայացուցիչները, ՀՀ Հալէպի Գլխաւոր Հիւպատոսը, ՀՀ մարդասիրական օժանդակութեան խումբի հիւպատոսութեան ներկայացուցիչը, Սուրիոյ խորհրդարանի երեսփոխան Ժիրայր Րէիսեանը, Համազգայինի եւ ՀՄԸՄ-ի Կեդրոնական Վարչութեանց ներկայացուցիչները, հալէպահայ մշակութային, բարեսիրական, հայրենակցական, մարզական եւ կրթական միութիւններու ներկայացուցիչներն ու երաժշտասէր հանրութիւնը։
Համերգը սկսաւ Սուրիոյ եւ Հայաստանի Հանրապետութեան զոյգ քայլերգներով։
Հայերէն բացման խօսքով հանդէս եկաւ Ռիթա Կաղեան-Տիքպիքեան:
Ան ըսաւ. «Պատմութեան դժուարին օրերուն, հայ ժողովուրդի հարազատ ուղեկիցները եղած են երգն ու երաժշտութիւնը, որոնք արտայայտած են անոր հրատոչոր հոգիին տառապանքը, հաւատքի, յոյզի եւ սիրոյ ապրումները։
Համազգայինը որպէս մշակոյթի կաճառ, քաջ գիտակցելով արուեստին, յատկապէս հայ երգին, պարին ու երաժշտութեան դաստիարակիչ դերին, տէր կանգնած է մեր ազգային վեհ արժէքներուն եւ գեղարուեստական բարձր ճաշակով ծաղկեցուցած է հայ բեմերը։
Կէս դար շարունակ անխափան երթով «Զուարթնոց» երգչախումբը իւրայատուկ տեղ գրաւած է հալէպահայ մշակութային կեանքին մէջ, ուր իրարայաջորդ սերունդներ ծանօթացած են ոչ միայն հայ, այլեւ օտար ժողովրդային ու դասական երգարուեստին»։
«Զուարթնոց»ը խմբային երգարուեստի գոհարներ հրամցուց հալէպահայութեան
Կիրակի, 26 Մարտ եւ 2 Ապրիլ 2017-ին, հալէպահայութիւնը եզակի երկու համերգներու ընդմէջէն երգչախմբային արուեստի հարազատութիւնն ու դիւթականութիւնը, վեհութիւնն ու ազնուութիւնը, զօրութիւնն ու յուզականութիւնը վայելեց:
Համազգայինի «Զուարթնոց» երգչախումբն էր այս բոլորը առթողը, Հայաստանով ու հայութեամբ հպարտ ըլլալու ամէնէն նուիրական զգացումները փոխանցողը:
«Զուարթնոց» երգչախումբի յաղթական ելոյթներն էին, որոնց ընթացքին հնչեց հայ եւ օտար երգն ու երաժշտութիւնը, շողաց արուեստը եւ փայլատակեց հանդիսատեսի սրտին, մտքին ու հոգիին խորերը:
«Զուարթնոց»ը յատկապէս հայ երգին ու երաժշտութեան միջոցով հայ դիւցազուններու երկրին բոյրն ու հմայքը փոխանցեց ներկաներուն եւ գերեց-տարաւ զանոնք հոն, ուր ծնունդ առած է հայ մեղեդին, հայ գիրն ու բառը: Խմբավարութեամբ Գայիանէ Սիմոնեան-Տէրեանի, դաշնամուրի ընկերակցութեամբ Ռուզան Պարսումեանի, «Զուարթնոց»ը իր երկօրեայ ձեռնարկներուն բարձրարուեստ ելոյթներով հաստատեց, որ հայը, հակառակ բոլոր դժուարութիւններուն ու բազում մարտահրաւէրներուն, գիտէ արժանավայել ապրիլ` պահելով լեզուն ու մշակոյթը, այն, ի՛նչ որ գեղեցիկ է ու վեհանձն, այն, ի՛նչ որ ուժ կու տայ ու զօրութիւն, ապրելու կամք ու պայքարը շարունակելու հզօրութիւն:
Համերգներուն ներկայ էին Բերիոյ Հայոց Թեմի Բարեջան Առաջնորդ Գերշ. Տէր Շահան Սրբ. Արք. Սարգիսեան, Հայ Կաթողիկէ Համայնքի ներկայացուցիչ Տէր Կոմիտաս Քհնյ. Տատաղլեան, Հայ Աւետարանական Համայնքի Համայնքապետ Վերապատուելի Յարութիւն Սելիմեան, ՀՀ Հալէպի Գլխաւոր Հիւպատոս Տիգրան Գէորգեան, ազգային, մշակութային, բարեսիրական միութիւններու ներկայացուցիչներ:
Վարդանանց տօնակատարութիւն (Սուրիա)
Հովանաւորութեամբ Բերիոյ հայոց թեմի առաջնորդ Մասիս եպս. Զօպուեանի, կազմակերպութեամբ Համազգայինի «Լ. Շանթ» մասնաճիւղին, 21 Փետրուար 2020-ին «Ահարոնեան» կեդրոնին մէջ տեղի ունեցաւ Վարդանանց տօնակատարութիւն:
Վարչութեան անդամ Մարալ Գաթըգլեան բարի գալուստ մաղթելէ ետք ներկաներուն ըսաւ, որ Վարդանանց պատերազմը հայ ժողովուրդի պատմութեան ամէնէն յատկանշական ազգային կրօնական տօներէն մէկն է, որ ամէն տարի մեծ տօնախմբութեամբ կը յիշատակէ համայն հայութիւնը, աւելցնելով, որ միայն տօնել եւ հպարտանալ բաւարար չեն հայ ազգին ու եկեղեցւոյ գոյատեւումը ապահովելու, այլ պէտք է դառնանք Վարդանանց հերոսներուն արժանաւոր ժառանգորդները, գիտակցինք մեր ինքնութեան արժէքին, հաւատարիմ մնանք քրիստոնէական հաւատքին ու հայրենիքին,անաղարտ պահենք հայ լեզուն, պատմութիւնն ու մշակոյթը եւ փոխանցենք զանոնք սերունդէ-սերունդ, որպէս աւանդ եւ մասունք:
Այնուհետեւ գործադրուեցաւ գեղարուեստական յայտագիր, որմէ ետք առաջնորդ հայրը իր սրտի խօսքին մէջ յայտնեց, որ Վարդանանց ճակատամարտը եղաւ համայն հայութեան հերոսամարտը, ուր հայ ժողովուրդի կարկառուն դէմքերը մասնակցեցան պատերազմին` պահպանելու համար հայ ազգը, լեզուն եւ մշակոյթը:
Ան բարձր գնահատեց աշակերտները, որոնք իրենց երգերով եւ արտասանութիւններով վառ կը պահեն Վարդանի կտակը:
Սրբազան հայրը իր կարգին Աւարայրի յաղթական երթը կամրջեց Սուրիոյ վերջին յաղթանակներուն, յատկապէս Հալէպի ամբողջական ազատագրումին` շեշտելով, որ երբ գոյութիւն ունին կամքը, տեսիլքը, հաւատարմութիւնը եւ հայրենիքին համար զոհուելու պատրաստակամութիւնը` այն ատեն է, որ կ’իրականանան բոլոր ազատութիւնները:
Ան շեշտեց, որ 451 թուականը հայ ժողովուրդին համար անկիւնաքար էր, որուն վրայ փշրուեցան հայը օտարացնելու բոլոր փորձերը, եւ 451 թուականը պսակուեցաւ յաղթական դաշնագիրով, եւ հայը ապահովեց իր խղճի ու կրօնի ազատութիւնը, հայրենիքի անկախութիւնը:
Փարիզի «Թարգմանչաց» վարժարանին միացումը «Համազգային»ի վարժարաններու ցանցին
ՓԱՐԻԶ («Նոր Յառաջ»).- Շաբաթ, 5 Դեկտեմբեր 2015-ին, Իսի-լէ-Մուլինօ արուարձանի Սուրբ Նիքոլա վարժարանի սրահին մէջ տեղի ունեցաւ ընդունելութիւն մը, ստորագրելու համար այն պայմանագիրը, որուն համաձայն շրջանի «Թարգմանչաց» վարժարանը կը միանայ «Համազգային»ի վարժարաններու ցանցին։
Այս ուրախ առիթով «Համազգային»ի կեդրոնական վարչութիւնը եւ «Թարգմանչաց» վարժարանի վարչութիւնը միասնաբար հրաւիրած էին շրջանի բոլոր քաղաքներու հայութիւնը ներկայ գտնուելու այդ արարողութեան։
Ներկայ էին «Համազգային»ի կեդրոնական վարչութեան եւ Փարիզի շրջանային վարչութեան անդամներ, Թարգմանչաց դպրոցի տնօրէնութիւնը, վարչութիւնը, ուսուցչական կազմը եւ բազմաթիւ ծնողներ, համայնքային պատասխանատուներ, որոնց կարգին՝ Իսիի եկեղեցւոյ հոգեւոր հովիւ Աւետիս Ա. Քհնյ. Պալըգեան, Շաւիլի եկեղեցւոյ հոգեւոր հովիւ Գուրգէն Վրդ. Աղապապեան, Իսիի քաղաքապետ Անտրէ Սանթինիի ներկայացուցիչ եւ փոխքաղաքապետ Արթիւր Խանճեան, Քլամարի քաղաքապետարանի կրթութեան հարցերու կցորդ Ժագլին Մինասեան եւ Շաւիլի քաղաքապետարանէն՝ Արտա Գալայճեան։
«Ամենալաւ տունը» շարադրական մրցումի մրցանակաբաշխութիւն (ԱՄՆ)
Համազգայինի Շրջանային վարչութեան հրաւէրով, ընթացիկ տարուան Փետրուար ամսուն, Լոս Անճելըս ժամանեց Համազգայինի Հայաստանի «Սօս Սարգսեան» պետական թատերախումբը եւ հայկական վարժարաններու աշակերտութեան ներկայացուց «Ամենալաւ Տունը» անունով թատերախաղը:
Այս առթիւ, Շրջ. վարչութեան թատերական յանձնախումբը կազմակերպեց Գ.-Ը. կարգերու շարադրական մրցանք մը, Լոս Անճելըսի հայկական բոլոր վարժարաններուն համար:
Մրցանքին մասնակցեցան «Ֆերահեան», «Փիլիպոս», «Յովսէփեան», «Շամլեան», «Ա. Կ. Մինասեան» եւ «Մեսրոպեան» վարժարաններէն 100 աշակերտներ։
Շաբաթ, 17 Հոկտեմբեր 2015-ին, Համազգայինի Կլենտէյլի կեդրոնին մէջ տեղի ունեցաւ մրցանակաբաշխութիւնը, որուն ներկայ էին մրցանքին մասնակից աշակերտները՝ իրենց ծնողներուն, մեծ հայր-մեծ մայրերուն եւ հայերէնի ուսուցչուհիներուն ընկերակցութեամբ:
Մրցանակաբաշխութեան բացման խօսքը կատարեց Համազգայինի Շրջ. վարչութեան թատերական յանձնախումբի ներկայացուցիչ Նարկիզ Թէրզեան-Մուրիեան, որ անդրադարձաւ թատրոնի կարեւորութեան եւ անոր ունեցած դերին՝ հայ մանուկին ու պատանիին հոգեմտաւոր աշխարհի կազմաւորման մէջ. ան նշեց, թէ աշակերտները մայրենի լեզուով ներկայացում մը ըմբոշխնած էին եւ իրենց գրութիւններուն ընդմէջէն կը ցոլար իրենց ապրած ոգեւորութիւնն ու գեղեցիկ տպաւորութիւնները, մանաւանդ որ շատերուն համար հայերէն թատրոն դիտելու առաջին կամ թերեւս երկրորդ փորձառութիւնն էր ասիկա:
Բացման խօսքէն ետք, Նարկիզ Թէրզեան մեծ պաստառի վրայ ներկայացուց հայրենի թատերախումբի լուսանկարներէն շարք մը, որ կ՛ամփոփէր «Ամենալաւ Տունը» թատերախաղէն պատկերներ, հայրենի դերասաններուն հետ հայկական վարժարաններու աշակերտներու խմբանկարներ, որոնք թարմացուցին ամիսներ առաջ Լոս Անճելըսի մէջ ստեղծուած թատերական խանդավառ մթնոլորտը, ինչպէս նաեւ՝ աշակերտներուն ապրած յիշատակները:
Ներկաները յատուկ ուշադրութեամբ վերապրեցան այդ գողտրիկ պահերը՝ կապուած այս կամ այն դերասանի հմուտ եւ ծիծաղաշարժ խաղարկութեան հետ:
«Անի» պարախումբի կրտսերներու ելոյթը (Գանատա)
Համազգայինի «Սանահին» մասնաճիւղի պարախումբի յանձնախումբին կազմակերպութեամբ, Կիրակի, 13 Սեպտեմբեր 2015-ի կ.ե. ժամը 2-ին, 650 մշակութասէր ծնողներ ու հարազատներ հաւաքուած էին College Regina Assumpta- ի շքեղ համերգասրահէն ներս, միասնաբար վայելելու Համազգայինի «Անի» պարախումբի կրտսերներու տարեկան ելոյթը։
Բացման խօսքը կատարեց «Սանահին» մասնաճիւղի վարչութեան ներկայացուցիչ՝ Անիթա Թոպի։ Ան շնորհակալութիւն յայտնեց 150 պատանի պարողներուն, իրենց ծնողներուն, պարախումբի յանձնախումբին, պարուսոյցի օգնականներուն, տարազներու յանձնախումբին՝ իրենց համագործակցութեան եւ նուիրումին համար եւ վերջապէս գեղարուեստական ղեկավար՝ Էվա Հայրապետեանի, իր անդուլ ու բծախնդիր աշխատանքին համար։
Մեծ էր խանդավառութիւնը թէ՛ պարողներուն եւ թէ հանդիսատեսին մօտ։
Բոլոր ներկաները անխտիր, բուռն ծափահարութիւններով մասնակցեցան մեր գաւառական պարեղանակներուն՝ Սասնայ Եարխուշտայէն մինչեւ Վասպուրականի պարը։
Հայաշունչ, հարազատ մթնոլորտը պատած էր լրիւ սրահը։
Ձեռնարկի աւարտին, հանդէս եկաւ Տէր Մեղրիկ Սրբ. Եպս. Բարիքեան, որ իր սրտի խօսքին մէջ շեշտեց Համազգայինի գործունէութեան կարեւոր դերը հայ մշակոյթի պահպանման գծով։
Սրբազան Հայրը դառնալով փոքրիկներուն ըսաւ.- «Դուք ձեր պարո՛վ պիտի յաղթէք թշնամիին»։
Սրահէն դուրս, տեղի ունեցաւ ծնողներու կողմէ սիրայօժար կերպով պատրաստուած խմորեղէններու վաճառք, որուն հասոյթը պիտի յատկացուի «Անի» պարախումբը նոր տարազներով օժտելու նպատակին։
Հայ ժողովուրդի վերածնունդի գերագոյն օրինակներէն մին ապրեցաւ Մոնրէալի գաղութը, այս ելոյթին ընդմէջէն։
««Անուշ» Օփերան՝ Մանուկների Աչքերով» աշակերտական ձեռնարկը (ԱՄՆ)
Համազգայինի Արեւմտեան Ամերիկայի Շրջանային վարչութիւնը, յաջորդաբար երրորդ տարին ըլլալով, կրցաւ Լոս Անճելըսի հայկական վարժարաններու աշակերտութեան առիթ ընձեռել՝ հայկական բեմարուեստէն գեղեցիկ նմոյշ մը ըմբոշխնելու:
Արդարեւ, օգտուելով Երեւանի «Արմէն Տիգրանեան» երաժշտական դպրոցի սաներու Լոս Անճելըս այցելութենէն՝ Համազգայինի թատերական միաւորը անմիջապէս լծուեցաւ կազմակերպչական աշխատանքներու, եւ ի պատիւ բոլոր հայկական վարժարաններու տնօրէնութեանց ու հայոց լեզուի դասատուներու անվերապահ աջակցութեան՝ աշակերտական ելոյթը իրականութիւն դարձաւ. աւելի քան 1400 հայ աշակերտներ վայելեցին մանուկներու դերակատարութեամբ եւ մանուկներու համար յատուկ ու գեղեցիկ բեմադրութիւնը, Երկուշաբթի, 18 Ապրիլ 2016-ի առաւօտուն, Կլենտէյլի «Ալեքս» թատերասրահին մէջ:
Բացման խօսքով ելոյթ ունեցաւ Համազգայինի թատերական միաւորի ներկայացուցիչ Նարկիզ Մուրինեան, որ ջերմօրէն ողջունեց բոլոր աշակերտներն ու ուսուցիչները:
«Անուշ» օփերան բազմիցս ներկայացուած է Լոս Անճելըսի բեմերուն վրայ, իսկ հայրենիքի մէջ «Անուշ»ը մշտական ներկայութիւն է, հայրենի ժողովուրդին համար՝ նուիրականացած արուեստի սրբութիւն մը, որ սկիզբ առած է Գոհար Գասպարեանով, Աննա Նշանեանով, ապա շարունակուած է անոնց յաջորդներով, մինչեւ փոքրիկն Անուշը՝ 10 տարեկան Անին, որ իր զգլխիչ ձայնով եւ կատարումով կրցաւ գերել հանդիսատեսը:
Անիին կ՛ընկերանային իր ընկերները, որոնք կը մարմնաւորէին «Անուշ»ի գլխաւոր հերոս-հերոսուհիները:
«Apocalypse Arménie» գիրքի ներկայացում (Փարիզ)
Երկուշաբթի 29 Ապրիլ 2019-ին, Համազգայինի Փարիզի մասնաճիւղը կազմակերպեց «Apocalypse Arménie» գիրքի ներկայացումը, որ Օրորա Մարտիկանեանի «Ravished Armenia» գրքի ֆրանսերէն թարգմանութիւնն է։
Երեկոյի բացումը կատարեց Հայկուհի Թիւֆենքճեան. ան նշեց, որ այսօրուան հանդիպումը տարուան դասախօսական շարքին երրորդն է:
Առաջինը եղաւ Գ. Բանեանի որբութեան օրերու յուշագրութիւնը, երկրորդը՝ Արա Գրիգորեանի Հայ Դատի տարիներու յուշագրութիւնը եւ այսօրուան գիրքը, որ կը բովանդակէ Ցեղասպանութիւնը ապրած ականատեսի մը յուշերը:
Ապա խօսք առաւ Թոմաս Տիլան՝ գիրքը թարգմանողը:
Ան ներկացուց Օրօրայի շրջագայութիւնը Կիլիկիոյ եւ արեւմտեան Հայաստանի մէջ մինչեւ Միացեալ Նահանգներ։
Օրօրան կը հանդիպի Զօրավար Անդրանիկին Էրզրումի մէջ, վերջինս կը թելադրէ որ երբ Ամերիկա հասնի վկայէ Հայ ժողովուրդին չարչարանքներուն մասին:
Օրօրա Ամերիկա հասնելուն պէս իր վկայութունը կու տայ Հենրի Կէյց գրագէտին, եւ կը հրատարակուի «Ravished Armenia» 1918-ին:
Այս գիրքէն հիմնուած կը պատրաստուի ֆիլմ մը 1919-ին, որ մեծ հռչակ կ՚ունենայ, եւ հասոյթը կը ղրկուի հայ որբերուն:
Այս վկայութիւները ցնցած են Ամերիկան եւ զինք կոչած են հայոց «Jeanne d'Arc»-ը :
Երեկոյին ցուցադրուեցաւ 15 վայրկեանոց հատուած մը:
Օրօրա մարդկութեան պատմութեան ամենամեծ վկաներէն է, եւ իր գիրքը ուղղուած է աշխարհի տարածքին ցեղասպանութեան անգիտակից զանգուածներուն:
Համազգայինի Ալեքսանդրուպոլսոյ «Արամ Խաչատուրեան» մասնաճիւղի գործունէութենէն
«Ազատ Օր» օրաթերթ.- Համազգայինի Ալեքսանդրուպոլսոյ «Արամ Խաչատուրեան» մասնաճիւղը անցեալ Մարտի 7-ին ունեցաւ իր ծանր կորուստը։
Անողոք եւ դաժան հիւանդութեան պատճառով մեզմէ հեռացաւ մասնաճիւղի ատենապետ, Արեւելեան Մակեդոնիոյ եւ Թրակիոյ շրջաններու սարկաւագ, բոլորիս լաւ ընկեր եւ պարզապէս արժանի հայորդի Արա Վարդանեան:
Այնուամենայնիւ, Համազգայինի անդամները եւ բոլոր ընկերները, իրենց մէջ կրելով կորուստի ցաւը, կը շարունակեն հայապահպան աշխատանքը՝ հաւատացած ըլլալով, որ ընկեր Արայիկ անպայման ուրախ պիտի ըլլայ տեսնելով բոլորիս համախմբուածութիւնը:
«Արաս Հրատարակչութիւնն ու պոլսահայ գրականութիւնը» (Գանատա)
17 Յունուար 2020-ի երեկոյեան ժամը 9-ին, գրականասէր բազմութիւն մը ներկայ էր Պոլսահայ Մշակութային Միութեան Կեդրոնէն ներս, ուր տեղի ունեցաւ Պոլիսէն յատկապէս հրաւիրուած՝ Խմբագիր, թարգմանիչ, ուսուցիչ եւ հրապարակիչ Սեւան Տէյիրմենճեանի «Արաս Հրատարակչութիւնն ու Պոլսահայ Գրականութիւնը» լսարանի ներկայացումը։
Սոյն լսարանը կազմապերպուած էր Պոլսահայ Միութեան «Մէկ Մշակութային Յանձնախումբ»ին եւ Համազգայինի Գրական Յանձնախումբին կողմէ:
Օրուան հիւրը ներկայացուց Համազգայինին կողմէ Ռաֆֆի Աճէմեանը։
Ան դասախօսին կենսագրական կէտերը փոխանցելէ ետք, ամփոփ կերպով անդրադարձաւ նաեւ օրուան թեմային շուրջ։
Սեւան Տէյիրմենճեան առաջին հերթին ներկայացուց Թուրքիոյ մէջ հայկական տպագրութեան պատմականը, մինչեւ «Արաս» հրատարակչութեան հիմնադրութիւնը 90-ական թուականներուն։
Ապա ներկաներուն փոխանցեց կարգ մը տուեալներ, Թուրքիոյ մէջ գիրքերու տարբեր դասերու վիճակագրութեան եւ թուրքիոյ հասարակութեան գիրք կարդալու հետաքրքրութեան մասին։
Յատկապէս կեդրոնացաւ Թուրքիոյ մէջ կարգ մը հայ գրողներու մասին, ինչպէս՝ Տիգրանակերտէն Մկրտիչ Մարկոսեան, կամ Յակոբ Մնձուրի, Զաւէն Պիպեռեան, Զապել Եսայեան եւայլն։
Հետաքրքրական էր իմանալ, թէ Թուրքիոյ հասարակութիւնը յատուկ սէր եւ համակրանք կը ցուցաբերէ սոյն գրողներուն հանդէպ, որոնց գործերէն մինչեւ 90-ական թուականները, «զրկուած» եղած են։
Հրատարակչատունը այս պարագային, իր պիւտճէն հաւասարակշռելու նպատակով, սոյն հեղինակներէն շատ մը գործեր թրքերէնի թարգմանած է, եւ յաճախ ստիպուած կրկնապատկել տպաքանակը։
Նոյնն է պարագան նաեւ մանկական հրատարակութիւններուն առնչութեամբ։
Աւարտին, ներկաները ուղղեցին իրենց հարցումները եւ տեղի ունեցաւ «Արաս» հրատարակչատունէն գիրքերու վաճառք եւ պատշաճ հիւրասիրութիւն։
Առ ի տեղեկութիւն կը փոխանցենք հրատարակչութեան կայքէջը՝ https://www.arasyayincilik.com
«Սանահին» մասնաճիւղի վարչութիւն
Շնորհահանդէս «Արեգնատենչ հորիզոններ» բանաստեղծական հատորին (ԱՄՆ)
Կազմակերպութեամբ Լոս Անճելըսի Քեսապի ուսումնասիրաց միութեան եւ Համազգայինի Արեւմտեան Ամերիկայի Շրջանային վարչութեան Գրական միաւորին, միութեան «Կարպեան» սրահին մէջ տեղի ունեցաւ շնորհահանդէս եւ գինեձօն Սեւան Հանէշեան Պետուրեանի «Արեգնատենչ Հորիզոններ» նորատիպ բանաստեղծական հատորին:
Օրուան հանդիսավարն էր միութեան ատենապետուհի Եսթեր Չէլէպեան Թոկնոզի:
Բացման խօսքը արտասանեց Համազգայինի Գրական միաւորի անդամ Րաֆֆի Մելքոնեան:
Ան ներկայացուց բանաստեղծը եւ անդրադարձաւ հայ գրականութեան կարեւորութեան, մանաւանդ օտար ափերուն մէջ:
Բանաստեղծական հատորը ներկայացուց Քեսապի զաւակ Ցոլակ Աբէլեան:
Ան լայնօրէն անդրադարձաւ հատորին բովանդակութեան, որ նուիրուած է Քեսապի արեգնատենչ հորիզոններուն. այս երկու բառերուն ընդմէջէն հեղինակը ցոյց կու տայ, թէ հորիզոնները արեգակին տենչը ունին եւ միշտ կը փնտռեն այդ արեւը:
103 բանաստեղծութիւններէ բաղկացած հատորը ունի 11 գլխաւոր բաժիններ:
Առաջին բաժինին մէջ կան 12 բանաստեղծութիւններ, որոնք կը խօսին կեանքին եւ հոգիին մասին:
Հոգին եւ կեանքը տիրական ներկայութիւն են այս հատորին մէջ եւ կանչ մը կայ գիւղէն՝ սիրտին, հոգիին խորքէն կանչ մը դէպի կեանք. ժպիտ մը կայ այնտեղ, ուր կը տեսնենք բանաստեղծին հոգին:
«Արեգ» թատերական դպրոցի ամավերջի հանդէս եւ վկայականաց բաշխում (Լիբանան)
Համազգայինի «Արեգ» թատերական դպրոցի երկամեայ-եռամեայ կրթական ծրագիրը աւարտող աշակերտներու ամավերջի հանդէսը եւ վկայականաց բաշխումը տեղի ունեցաւ Շաբաթ, 6 Յունիս 2015-ին, կէսօրէ ետք ժամը 2:00-ին, Համազգայինի «Լեւոն Շանթ» մշակութային կեդրոնի «Գ. եւ Հ. Արմէնեան» սրահին մէջ:
Ծնողներուն կողքին հանդիսութեան ներկայ էր Համազգայինի Շրջանային վարչութեան ատենապետ Սեպուհ Այնթապլեան:
Բարի գալուստի խօսքը փոխանցեց եւ թատերական դպրոցին աշխատանքը բարձրօրէն գնահատեց Համազգայինի Գեղարուեստի դպրոցներու տնօրէն Կարպիս Գապասագալեան:
Ան դիտել տուաւ, որ բաւական ժրաջան ու մեծ աշխատանք եւ հետեւողականութիւն կ՛ենթադրէ մէկ տարուան մէջ երկու անջատ թատերական ներկայացումներով հանրութեան դիմաց հանդէս գալն ու արուեստասէրներուն գնահատանքին արժանանալը: Բան մը, որ արժանաւորապէս կատարեց բեմադրիչ, Համազգայինի «Արեգ»» թատերական դպրոցի գեղարուեստական պատասխանատու Ռոպերթ Առաքելեան, որուն յատուկ շնորհակալութիւն յայտնեց Կ. Գապասագալեան:
Իր խօսքը եզրափակելով ան յոյս յայտնեց, որ Համազգայինի կառոյցին մէջ գեղարուեստի դպրոցներուն աշակերտները կը լիցքաւորուին հայկական շունչով ու արժէքներով:
«Հայ կին գրողները տարիներու ընդմէջէն» (Գանատա)
Համազգայինի Գլաձոր մասնաճիւղի գրասէրներու խմբակի 27-րդ հաւաքին նիւթն էր «Հայ կին գրողները տարիներու ընդմէջէն»։
Ձեռնարկը մաս կը կազմէ ամսական հաւաքներու շարքին, ուր ամէն ամիս երիտասարդ գրասէրներ իրենց նախասիրած գրողը կը ներկայացնեն։
Հաւաքը տեղի ունեցաւ 28 Սեպտեմբեր 2014-ին, Թորոնթոյի Հայ Կեդրոնի Յարութիւն Մանուկեան գրադարանին մէջ։
Մեղրի Մեսրոպեան, Մեղեդի Էթիեմեզեան, Արփի Ագըլեան, Մեղեդի Գալուստեան, Արեն Մնացականեան, Մուշեղ Գարագաշեան, Վարագ Պապեան ու Ռուբէն Ճանպազեան յաջորդաբար ներկայացուցին Սրբուհի Տիւսաբ, Զապէլ Ասատուր (Սիպիլ), Զապէլ Եսայեան, Սիլվա Կապուտիկեան, Մետաքսէ Պօղոսեան, Ալիսիա Կիրակոսեան, Վեհանոյշ Թեքեան եւ Լօլա Գունտաքճեան։
Հաւաքը վարեց Թամար Տօնապետեան Գուզուեան։
Աւարտին հանդիսավարը հրաւիրեց վերջերս գաղութս հաստատուած մանկական գիրքերու հեղինակ Զանի Շահինեան Մեսրոպեան. ան խօսք առաւ իր հրատարակած մատենաշարին մասին։
Ներկաները բարձր գնահատեցին տարուած աշխատանքն ու ներկայացումները։
«ԱՐԴԻ» տառատեսակի թողարկում
Համազգային Հայ Կրթական եւ Մշակութային Միութեան Կեդրոնական Վարչութիւնը այսու կու գայ հայ գրասէր հանրութեան եւ հայերէնի ուսուցման մարզին մէջ մասնագէտներու ուշադրութեան յանձնելու, թէ առ ի գործադրումն Համազգայինի Է. Պատգամաւորական Ժողովի որոշումներուն, իր գործօն մասնակցութիւնը կը բերէ համացանցային ոլորտին մէջ հայերէնի տարածման, ինչպէս նաեւ նորահաս սերունդի հայերէնի ճանաչողութեան գործին։
Առ այդ, այսու կը յայտարարենք թողարկումը մանկական ձեռագիր «ԱՐԴԻ» տառատեսակին, զոր կարելի է օգտագործել տպագրական հաստատութիւններու, մանուկներու յատուկ հրատարակութեան պատրաստուող գործերու խմբագիրներուն, եւ մանաւանդ հետեւեալ տպագրական ծրագիրներուն համար CoralDraw, Quarkxpress, Indesign, Illustrator, Photoshop, եւայլն:
«ԱՐԴԻ» տառատեսակի օգտագործմամբ, մանուկը պիտի կարենայ հայերէն գիրերը տեսնել այնպէս, ինչպէս ինք կը սորվի դպրոցին մէջ, ինչ որ աւելի դիւրըմբռնելի կ՛ըլլայ մանուկին համար եւ մտքին մէջ երկուութիւն չի ստեղծուիր։
Յայտնենք, որ այս տառատեսակի օգտագործմամբ միանմանութիւն կը ստեղծուի թէ՛ դպրոցական գիրքերու, թէ՛ քովընտի հրատարակութիւններու եւ թէ «ԱՐԴԻ» գործիքներու վրայ զանազան խաղերու (app) համար օգտագործուած տառատեսակներուն մէջ։
«ԱՐԴԻ» տառատեսակը կարելի է ներբեռնել անվճար, դիմելով Համազգայինի կայքէջին, հետեւեալ հասցէով՝ https://hamazkayin.com/arti/։
Հայ մամուլէն կը խնդրուի տարածել այս հաղորդագրութիւնը։
Համազգայինի Կեդրոնական Վարչութիւն
9 Յունուար 2017
«Արցախապատում» գիրքի շնորհահանդէս (Փարիզ)
Երկուշաբթի 30 Մայիս 2022-ին, Փարիզի Հայ Մշակոյթի տան մէջ, Համազգային Փարիզի նախաձեռնութեամբ տեղի ունեցաւ յայտնի լրագրող Անժելա Սահակեանի «Արցախապատում» գիրքի շնորահահանդէսը:
Գիրքը ժողովածու մըն է Այբ էՖ էմ Ռատիոյի հաղորդումներէն «Արցախապատում» յայտագրէն, ուր 2002-էն սկսեալ ներկայացուած են 500-է աւելի քրոնիկներ, նուիրուած Արցախի պատմութեան, դարաւոր մշակոյթին, աւանդութիւներուն, ազատագրական պայքարին եւ նահատակ հերոսնեըուն, պատմագրական յաջող ամփոփում մը՝ 20 տարիներու իրողութիւներէն, Ղարաբաղի շարժման ծնունդէն եւ պետականութեան ստեղծումէն:
60-է աւելի ներկաներ հետեւեցան ներկայացման եւ արտայայտեցին իրենց գաղափարներն ու մտահոգութիւները Արցախի եւ Հայաստանի քաղաքական ներկայ վիճակին մասին:
Երեկոն փակուեցաւ հեղինակին կողմէ գիրքերու մակագրութեամբ:
«Այգ» երգչախումբի ելոյթը «Պէյրութ Չենթս»-ի ծիրին մէջ (Լիբանան)
Նոր տարուան ու Ս. Ծնունդի առիթով կազմակերպուած «Պէյրութ Չենթս» համերգներու ծիրին մէջ, Շաբաթ, 17 Դեկտեմբեր 2016-ի, երեկոյեան ժամը 6:00-ին, Ս. Նշան Մայր եկեղեցւոյ մէջ տեղի ունեցաւ Համազգայինի «ԱՅԳ» երգչախումբի համերգը, մասնակցութեամբ` «Կարկաչ» երգչախումբին, խմբավարութեամբ Զաքար Քէշիշեանի:
Համերգին իրենց մասնակցութիւնը բերին` դաշնակի վրայ Լիանա Յարութիւնեան եւ սրինգով Լոռի Պիլալեան:
Ուշագրաւ ներկայութիւն էր լիբանանահայ սոփրանօ Շողիկ Թորոսեանը իր թռիչքային ձայնով:
Ան մենակատարութեամբ հանդէս եկաւ հետեւեալ երեք երգերով` «Կարկաչ» երգչախումբին հետ` «Լուռ գիշեր», «Աւէ Մարիա» եւ «Փանիս Անժելիքուս»:
Համերգի բացման խօսքը անգլերէնով կատարեց «Պէյրութ Չենթս»-ի հիմնադիր Միշլին Ապի Սամրա:
Ան ողջունեց ներկաները եւ բարի վայելում մաղթեց անոնց:
Ապա յատուկ շնորհակալութիւն յայտնեց համերգը յաջողութեան հասցնող բարերարներուն եւ եկեղեցւոյ հովիւին:
«Ազատ Օր»ի հարցազրոյցը «Համազգային»ի Մանկական դաստիարակչական արդիական ծրագիրներու պատասխանատու Արին Գալուստեանին հետ
Համազգայինը մանուկներու յարմար խաղեր պատրաստած է արդիական գործիքներու վրայ, քանի՞ խաղ է եւ ինչպէ՞ս կարելի է օգտագործել։
Համազգայինի մանկական խաղերու բաժանմունքը պատրաստած է մանկական դաստիարակչական խաղեր «iOS» եւ «Android» գործիքներուն վրայ, 3-5 տարեկան երեխաներուն համար, արեւմտահայերէնով եւ արեւելահայերէնով։
Հրապարակի վրայ են 3 անվճար «app»եր. Գոյներու աշխարհ, Ձեւերու աշխարհ եւ Գիրերու աշխարհը։
Այս բոլոր խաղերն ալ պատրաստուած են մանկավարժական արդիական սկզբունքներուն հետեւելով։
Նկատի առնուած են հետեւեալները.
Ի՞նչ է ծրագրին նպատակը։
Այս ծրագրին նպատակը զուտ դատիարակչական է, երեխան առանց ճնշումի եւ պարտադրանքի, խաղալով, պիտի իւրացնէ գոյները, ձեւերը, գիրերը եւ պիտի սորվի հայերէն նոր բառեր։
Խաղը լաւագոյն միջոցներէն է երեխաներուն հայերէն լեզուն սորվեցնելու, որովհետեւ ինչ որ խաղով կը տրուի երեխային, մեծ հաճոյքով կ՚ընդունուի։
Այս բոլոր խաղերու հերոսները երեխաներ են։
Երեխան աւելի հաճոյքով կը սորվի, երբ տարեկիցներ կ՚ընկերակցին իրեն։
Գլխաւոր հերոսները` Լալան ու Արան կ՚ընկերակցին խաղերուն ընթացքին, ցուցմունքներ կու տան ու կը սորվեցնեն հետաքրքրական ու դաս-տիարակչական խաղերու միջոցաւ։
Լալան ու Արան հետաքրքրասէր ու արթնամիտ են։
Կը քաջալերեն խաղացողին, ուղղութիւն կու տան եւ կ՛օգնեն երբ օգնութեան պէտք ունի։
Խաղերը ունին յստակ օրէնքներ, հրահանգները կարճ են ու տրուած պարզ նախադասութիւններով, որպէսզի երեխան դիւրին հասկնայ։
Ճիշդ կամ սխալ ընելու պարագային, երեխան կը ստանայ գնահատական կամ դարձեալ փորձելու քաջալերանք, որոնք երեխային աւելի կը հրահրեն ու կը քաջալերեն։
Խաղի ամբողջ ընթացքին, երեխան անկախ է։
Ան առանձին կը պրպտէ, կը փորձարկէ, կը գտնէ, կը սորվի, կը գնահատուի ու ինքզինք կը գնահատէ։
Ծրագիրը պիտի օգնէ երեխային ինքնուսուցման։
Խաղերը այլազան են եւ ունին հարուստ բառամթերք։
Լսելով ու փորձելով, երեխան պիտի շրջանցէ լեզուական դժուարութիւնները, պիտի փորձէ հասկնալ հայերէն լեզուով տրուած հրահանգները եւ գործադրել զանոնք։
Աւելի ուշ, ան պիտի փորձէ կրկնել հրահանգը։
Խաղերը կը զարգացնեն երեխային լսելու, դիտելու եւ շօշափելու կարողութիւնները։
Երեխան իր շրջապատը կը ճանչնայ զգայարաններուն միջոցաւ։
Ընդհանրապէս մատիկով են կատարուելիք աշխատանքները։
Օրինակ՝ մատը ջրաներկին կը թաթխէ ներկելու համար պատկերը։
Քաջալերելու համար երեխան եւ մղելու համար դէպի յառաջ, միշտ գնահատանքը ներկայ է։
Իւրաքանչիւր անգամ որ երեխան ամբողջացուց խաղը, Լալան կամ Արան զինք կը գնահատեն «Ապրի՜ս»ով։ Չյաջողելու պարագային երեխան պիտի լսէ «նորէն փորձէ» ձայնը։
Խաղերու կողքին ունի՞ք նաեւ այլ նախաձեռնութիւններ։
Այո՛, մանկավարժներու թելադրանքին հետեւելով, պատրաստած ենք զանազան առարկաներ եւ խաղալիկներ (ինչպէս օրինակ որմազդ, պիտակ, թի շըրթ, վերարկու, պայուսակ, գրչատուփ, պուպրիկ, բարձիկներ եւ այլն)։
Լալայի ու Արայի պիտակը կայ այս բոլորին վրայ եւ երբ երեխան զանոնք գործածէ Լալան ու Արան միշտ կ՚ընկերակցին իրեն։
Օտար հերոսները կամաց-կամաց կը փոխարինուին հայկականով։
Ո՞ւր կը վաճառուին այս առարկաները։
Մենք ունինք մեր կայքէջը. «www.lalanouaran.com», ինչպէս նաեւ ներկայ ենք ընկերային ցանցերու վրայ facebook եւ Instagram, այս բոլոր միջոցներով կարելի է ապսպրել, իսկ իւրաքանչիւր գաղութի մէջ կարելի է դիմել տեղւոյն Համազգայինի Վարչութիւններուն կամ կեդրոններուն եւ անոնք կը տրամադրեն եւ կամ կ՚ապահովեն պատուէրները։
Յայտնենք, որ արեւմտահայերէն խօսող Լալայի ու Արայի պուպրիկները մեծ յաջողութիւն գտան մանուկներուն մօտ։
Պուպրիկները կը պատրաստուին Երեւանի «Մանկան» գործարանին մէջ։
Յառաջիկայի համար նոր ծրագիրներ ունի՞ք։
Այս հարցումին պատասխանելէ առաջ պէտք է խոստովանիլ, որ մանկական աշխարհը լայնածաւալ է եւ նկատի ունենալով, որ հրապարակի վրայ հայերէնով խաղեր եւ խաղալիկներ շատ քիչ կան, ուստի «Համազգային»ը որոշեց նետուիլ նաեւ այս դաշտին մէջ եւ օրէ օր ընդլայնելով կարելիութիւնները մանուկներուն համար նոր միջավայր ստեղծել։
Այո՛, ունինք նոր ծրագիրներ, մանուկներու յարմար պատմութիւններ, որոնց հերոսները Լալան ու Արան են, թէ՛ պիտի հրատարկենք գրքոյկներ եւ թէ այդ նոյն պատմութիւններու շարժական պատկերները ձայնի եւ երաժշտութեան ընկերակցութեամբ պիտի սփռուին մեր «youtube»ի կայանի միջոցով։
Ունինք նաեւ այլ արտադրութիւններու ծրագիրներ, որոնք կ՚ուզենք անակնկալ մնան մեր սիրելի փոքրիկներուն համար։
Յաւելեալ բացատրութիւններ եթէ կ՚ուզէք տալ պատրաստ ենք լսելու։
Կ՚ուզեմ նշել նաեւ, որ վերջերս համագործակցութեամբ անձնական նախաձեռնութեամբ մը հրապարակուած «Ողկոյզ մը պատմուածք»ի, մեր կայքէջի վրայ տեղ տրամադրեցինք մանկական հայերէնով ընթերցուած պատմուածքներու:
Ընթերցումի կտորները քաղուած են Լեւոն Շանթի կազմած «Մանկական Աշխարհ»ի շարքէն:
«Ողկոյզ»ի նպատակն է՝ հաճելի ընթերցումներու ճամբով, ուրախութեան պահեր ստեղծել մանուկներուն ու պատանիներուն համար եւ իրենց մօտ յառաջացնել հետաքրքրութիւն՝ դէպի ընթերցանութիւն եւ հայերէն գիրք:
«Ազդակ» օրաթերթի հարցազրոյցը հայրենի արուեստագէտ Նարեկ Դուրեանի հետ
Համազգայինի Լիբանանի Շրջանային վարչութեան կազմակերպութեամբ Ուրբաթ, 14 Նոյեմբեր 2014-ին, ինչպէս նաեւ Շաբաթ, 15 եւ Կիրակի, 16 Նոյեմբերին «Յակոբ Տէր Մելքոնեան» թատերասրահին մէջ հայրենի արուեստագէտ Նարեկ Դուրեան պիտի ներկայացնէ «Քոմա Նոստրա»-ն, որ նուիրուած է իր ծննդեան 55-ամեակին:
Այս առիթով անոր հետ կատարուած հարցազրոյցը կարդալ այստեղ:
«Անմահութեան Ղօղանջներ» խորագիրով գեղարուեստական երեկոյ (Լիբանան)
Կազմակերպութեամբ Համազգայինի Լիբանանի Շրջանային վարչութեան, կատարողութեամբ Համազգայինի Գեղարուեստի դպրոցներուն եւ միաւորներուն Երկուշաբթի, 25 Ապրիլ 2016-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ տեղի ունեցաւ Հայոց ցեղասպանութեան 101-ամեակին եւ Արցախի նահատակ հերոսներուն նուիրուած գեղարուեստական երեկոյ` «Անմահութեան ղօղանջներ» խորագիրով:
Գեղարուեստական երեկոն, որուն համադրումը եւ գեղարուեստական ղեկավարութիւնը իրականացուցած էր Ռոպերթ Առաքելեան, սկսաւ Լիբանանի եւ Հայաստանի քայլերգներով:
Հերթաբար ելոյթ ունեցան Համազգայինի գեղարուեստի դպրոցները:
«Կարկաչ» երգչախումբը, ղեկավարութեամբ` խմբավար Զաքար Քէշիշեանի, մեկնաբանեց «Իմ Հայաստան» եւ «Ես իմ անուշ Հայաստանի» երգերը:
«Արեգ» թատերախումբէն անդամներ պարբերաբար հանդէս եկան հետեւեալ մենաթատրոններով` Ռոպերթ Առաքելեանի բեմականացումով, Լիլիթ Յովհաննիսեան ներկայացուց «Տէլէ Եաման»-ը, Սելին Կոգեան` Գէորգ Էմինի «Զարմանալի հայ»-ը, Շահէն Արապօղլեան` «Մեր հարեւաններուն»-ը, Դրօ Միրզայեան` «Աստուածային պարգեւներ»-ը, իսկ Բալիկ Հապոյեան` «Դու այն բանակն ես»-ը:
«Բարսեղ Կանաչեան» երաժշտանոցէն Աւօ Տագէսեան ջութակի վրայ նուագեց «Նոքթիւրն»-ը, Պետիկ Ալեքսանեան դաշնակի վրայ հանդէս եկաւ ստեղծաբանութեամբ, սրինգի վրայ նուագաշար մը ներկայացուց Հայկ Քէշիշեանը:
«Պոսփոր» թատերախաղի ընթերցում (Փարիզ)
Ուրբաթ 20 Յունուար 2017-ին, Համազգայինի Փարիզի մասնաճիւղը կազմակերպեց գեղարուեստական երեկոյ մը յիշատակելու համար Հրանդ Տինքի մահուան տասներորդ տարին։ Իններորդ թաղամասի Ռօսինի սրահին մէջ, տեղի ունեցաւ «Պոսփոր» թատերախաղի ընթերցումը, երկու հարիւրէ աւելի հանդիսատեսներու ներկայութեամբ:
Հեղինակները Կորիւն Աբրիկեան և էրիք տը Րօքֆեօյ, ներշնչուած Հրանդ Տինքի կեանքի պայքարէն և գրութիւներէն, հասարակութեան ներկայացուցին այս յուզիչ եւ զգայացունց երկը:
Չորս արհեստավարժ դերասաններ ընթերցեցին այս թատերախաղը մեզի փոխանցելով զոհուած լրագրողի ներաշխարն ու երազը:
«Չարշըլը Արթին Աղա» (Յունաստան)
Չցամքող հիւմորով 1906ին մեր մեծագոյն երգիծաբան-թատերագիրներէն Երուանդ Օտեանի (1869-1926) եւ «պանդուխտի կեանքը» հարազատօրէն նկարագրող գրագէտ Մելքոն Կիւրճեանի-Հրանդ (1859-1915) կողմէ գրուած այս թատրերգութիւն-օփերէթը, փաստօրէն, երգիծական ոճով «կը ծաղրէ» ֆրանսական-հայկական-թրքական՝ հայ կեանքի, մտքի ու ընկերային երեւոյթներու, պայմաններու ու «վերէն թռող» մտայնութիւններու իրականութիւնը, թատրոնի ճամբով լուսարձակի տակ առնելով Պոլսոյ ազգային ու ընկերային դասակարգերու գաւառային վերաբերումն ու ապրելակերպը։
20րդ դարու սկիզբը Թուրքիոյ հայաշատ քաղաքներու մէջ շեշտակիօրէն տիրապետող խորթ երեւոյթներ ու իրավիճակներ հանդիսադրող այս կատակերգութիւնը, անցնող 100 տարուան ընթացքին, մասնաւորաբար մինչեւ 1960ական թուականները ներկայացուած է Եգիպտոսի, սփիւռքահայ հայաշատ քաղաքներու, այլեւ Երեւանի պետական-երաժշտական թատրոնի կողմէ, տարբեր ու տարբեր բեմադրութիւններով ու մեծ յաջողութեամբ անմոռանալի տպաւորութիւններ գործելով թատերասէր հասարակութեան մօտ։
Համազգայինի «Բ. Կանաչեան» երաժշտական քոլեճի «Տաւիղ» նուագախումբին համերգը (Լիբանան)
Կազմակերպութեամբ Համազգայինի «Բ. Կանաչեան» երաժշտական քոլեճին, Կիրակի, 2 Յունիս 2019-ին, երեկոյեան ժամը 7:00-ին, Ազգային Եղիշէ Մանուկեան քոլեճի «Սիրան Մանուկեան» սրահին մէջ տեղի ունեցաւ «Տաւիղ» նուագախումբի համերգը` գեղարուեստական ղեկավարութեամբ եւ խմբավարութեամբ Մկրտիչ Միքայէլեանի:
Յայտագիրին պաշտօնական բացումը կատարեց Համազգայինի գեղարուեստի դպրոցներու տնօրէն Թամար Սնապեան-Սուրճեան, որ իր խօսքը սկսաւ Համազգայինի գեղարուեստի դպրոցներու տնօրէնութեան, խնամակալութեան եւ Համազգայինի «Բ. Կանաչեան» երաժշտական քոլեճին անունով բարի գալուստ յայտնելով ներկաներուն:
Սուրճեան իր խօսքին մէջ նշեց, թէ «Տաւիղ» նուագախումբը Համազգայինի սիրուած խումբերէն մէկն է, որ հետզհետէ ինքզինք կը պարտադրէ մեր գաղութին մէջ` աշխուժ մասնակցութիւն ունենալով կարեւոր ձեռնարկներու ընթացքին, որոնցմէ է օրինակ Համազգայինի հիմնադրութեան 90-ամեակի կեդրոնական ձեռնարկը:
Սուրճեան նաեւ յիշեց ՀՄԸՄ-ի 100 ամեակի ձեռնարկը, ուր «Տաւիղ»-ը իր մասնակցութիւնը բերելով մեծ քաջալերանքի արժանացաւ:
Սուրճեան ներկաներուն ուշադրութեան յանձնեց նաեւ «Տաւիղ»-ի գործունէութեան սկզբնական շրջանը, որուն ընթացքին խումբին մէջ կ՛օգտագործուէին միայն կիթառ եւ ջութակ:
Հետզհետէ աճելով եւ մեծնալով` այսօր նուագախումբը կազմուած է տարբեր տեսակի նուագարաններէ, ինչպէս օրինակ` ձեռնադաշնակ, քանոն, տհոլ, շուի եւ այլն:
Սուրճեան երախտագիտական յատուկ խօսք ուղղեց նուագախումբի գեղարուեստական ղեկավար եւ խմբավար Մկրտիչ Միքայէլեանին` ընդգծելով անոր նուիրուածութիւնը այս խումբի յաջողութեան նկատմամբ:
«Dictionnaire Biographique, Arméniens d’hier et d’aujourd’hui» գիրքի գինեձօն (Փարիզ)
4 Մարտ 2022-ին, երկու տարուան ձեռնարկներու դադարէ ետք (համաճարակին պատճառաւ)՝ մեծ ուրախութեամբ Համազգային-Փարիզը, ՀՅԴ Արմէն Գարօ ենթակոմիտէութեան եւ Հայ մշակոյթի տան հետ միասնաբար կազմակերպեց գինեձօնը Արա Գրիգորեանի եւ Հրայր Հրաչեանի պատրաստած աշխատանքին՝ «Dictionnaire Biographique, Arméniens d’hier et d’aujourd’hui», որ կը ներկայացնէ զանազան մարզերէ ներս հայ յայտնի հեղինակաւոր անձերու կարճ կենսագրականը։
Այս երեկոյթին, ուր կը հաշուէինք մօտաւորապէս հարիւր ներկաներ, կը նախագահէր յայտնի բեմադրիչ եւ դերասան Սիմոն Աբգարեան։
Արին Թաշճեան կատարեց երեկոյի բացումը, որուն յաջորդեցին Արա Գրիգորեան եւ Հրայր Հրաչեան, որոնք մերթ ընդ մերթ բացատրութիւններ տուին, սահիկներու միջոցաւ օրինակներ առնելով իրենց գրքի մի քանի անձնաւորութիւններէն։
Ապա գեղարուեստական գեղեցիկ միջոցառում մը տեղի ունեցաւ յայտնի արուեստագէտներու կողմէ. մեներգներ՝Քրիստինէ Այտինեանի եւ Արնօ Խաչերեանի կողմէ, ինչպէս նաեւ նուագեցին Ֆրեդերիկ Մանուկեան՝ դաշնակ եւ Ռոստոմ Խաչիկեան՝ դուդուկ։
Երեկոն աւարտեցաւ գրքին աւանդական գինեձօնով, նորընտրեալ առաջնորդ Ֆրանսահայ թեմի՝ Հայր Գրիգոր վրդ. Խաչատրեանի կողմէ, որմէ ետք երկու հեղինակները մակագրեցին իրենց ծաւալուն «Կենսագրական բառարանը»։
«Կրթամշակութային Կեանքն Արցախում» եւ «Հայաստանը Եւ Տարածաշրջանը» հատորներու շնորհահանդէս (Լիբանան)
Երկուշաբթի, 16 Յունուար 2023-ի երեկոյեան ժամը 7:00-ին, «Ազդակ»-ի «Փիւնիկ» սրահին մէջ տեղի ունեցաւ «Կրթամշակութային կեանքն Արցախում» եւ «Հայաստանը եւ տարածաշրջանը» հատորներու շնորհահանդէսը:
Երկու գիրքերն ալ գիտաժողովներու զեկուցումներու ժողովածուներ են: 
Առաջին գիտաժողովը կազմակերպած էին Համազգայինի Հայ կրթական եւ մշակութային միութիւնը եւ Հայաստանի Հանրապետութեան գիտութիւններու ազգային ակադեմիայի պատմութեան հիմնարկը, իսկ երկրորդ գիտաժողովը կազմակերպուած էր Գիտութիւններու ազգային ակադեմիայի պատմութեան հիմնարկի, Գիտութիւններու ազգային ակադեմիայի արեւելագիտութեան հիմնարկի, ՀՅԴ Հայ դատի կեդրոնական խորհուրդի եւ Արեւմտահայոց հարցերու ուսումնասիրութեան կեդրոնի կողմէ:
«Ամէն հայ նահատակ մը ունի իր հոգւոյն մէջ». Հրանդ Մարգարեան (ԱՄՆ)
«Ասպարէզ».- Այս էր մեկնակէտը, Մեծ Եղեռնին եւ թուրքի եաթաղանին զոհ գացած գրագէտներուն անմոռաց յիշատակին՝ անգլերէն հրատարակուած «15 Հայ Նահատակ Գրողներ» գիրքին, որ հեղինակային թարգմանութիւնն էր վաստակաշատ գրող, մտաւորական, Համազգայինի Արեւելեան Ամերիկայի նուիրեալ անդամ Հրանդ Մարգարեանի, որ իր գիրքի ծանօթացման շրջապտոյտը կը կատարէր Քալիֆորնիոյ հայաշատ գաղութներէն ներս, ինչպէս Ֆրեզնօ, Սան Ֆրանսիսքօ, Լոս Անճելըս…
Ահաւասիկ Խաչբուռ մը, որ կ՛ընծայաբերուէր յանուն այն «ուղեղներուն», ինչպէս պիտի ըսէր Եղեռնէն մազապուրծ ճողոպրած Յակոբ Օշական, որոնք այդպէս ալ անգերեզման մնացին, իրենց անկորնչելի ժառանգները աւանդ ձգելով ապագայի սերունդներուն:
Բացման խօսքով ելոյթ ունեցաւ Համազգայինի Արեւմտեան Ամերիկայի Շրջանային վարչութեան ատենադպրուհի Անիթա Հաւաթեան՝ անդրադառնալով Հրանդ Մարգարեանի գրական վաստակին եւ ունեցած ներդրումին, առհասարակ հայ մշակութային կեանքէն ներս:
Ան ներկայացուց դոկտ. Մարգարեանի կենսագրական գիծերը, թուելով անոր հրատարակութիւններն ու զանազան համալսարաններէ ներս իբրեւ դասախօս վարած պաշտօնները:
Բեմ բարձրացաւ դոկտ. Մարգարեան եւ իբրեւ նախաբան՝ տեսաերիզի սփռումով ցուցադրեց նախապէս արձանագրուած, սփիւռքի նախարար Հրանոյշ Յակոբեանի շնորհաւորական ուղերձն ու գնահատանքի խօսքերը:
Յայտարարուած են «Հայրերի Հող» կարճ տեւողութեամբ ժապաւէններու մրցումին արդիւնքները (Հայաստան)
Յայտարարուած են Համազգային հայ կրթական եւ մշակութային միութեան եւ Երեւանի թատրոնի ու շարժապատկերի պետական հիմնարկին նախաձեռնութեամբ կազմակերպուած «Հայրերի հող» խորագիրով կարճ տեւողութեամբ ժապաւէններու մրցումին արդիւնքները:
Մրցումը նուիրուած էր Հայաստանի Հանրապետութեան անկախութեան 25-ամեակին եւ նպատակ ունէր խթանել ժամանակակից հայ ֆիլմարուեստը, բացայայտել այդ մարզին մէջ ստեղծագործող նոր անուններ, աջակցիլ ուսանող, երիտասարդ բեմագիրներուն եւ բեմադրիչներուն:
Մրցումին ներկայացուած 17 բեմագրութիւններէն Դատական կազմը ընտրած է 3 լաւագոյնները, որոնց հիման վրայ Համազգային հայ կրթական եւ մշակութային միութեան հովանաւորութեամբ նկարահանուած են հետեւեալ ժապաւէնները`
Շողեր Պետրոսեան «Հայրերի հող»
Վարդան Թովմասեան «Մեր գիւղի լոյսերը»
Սոնա Տօնականեան «Գնդակը»
7 հոկտեմբեր 2016-ին, կէսօրէ ետք ժամը 4:00-ին, Համազգայինի Հայաստանի գրասենեակին մէջ տեղի պիտի ունենայ Շողեր Պետրոսեանի «Հայրերի հող» ժապաւէնին ցուցադրութիւնը:
«Հայրերի հող» խորագիրով մրցումի դատական կազմը կը գլխաւորէր Հայաստանի ազգային շարժապատկերի ակադեմիայի նախագահ Յարութիւն Խաչատրեան, իսկ դատական կազմին մէջ ընդգրկուած էին Համազգային հայ կրթական եւ մշակութային հիմնադրամի նախագահ Լիլիթ Գալստեան, շարժապատկերի մասնագէտ Անետա Երզնկեան, Երեւանի թատրոնի եւ շարժապատկերի պետական հիմնարկի տնօրէն Դաւիթ Մուրատեան, գրող Ռուբէն Յովսէփեան, բեմագիր Սպարտակ Ղարաբաղցեան, ինչպէս նաեւ սփիւռքահայ շարժապատկերի բեմադրիչ Նիկոլ Պեզճեան:
ՀԱՄԱԶԳԱՅԻՆԻ ՀԱՅԱՍՏԱՆԻ ԳՐԱՍԵՆԵԱԿ
«Բախտաւոր Հայրը» թատրերգութեան ներկայացում (Աւստրալիա)
«Առ հասարակ արուեստի աշխարհը հայելի մըն է, իսկ արուեստագէտի հայելին՝ դիւրաբեկ ու բխրուն»։
Վահէ Պէրպէրեան
Աւստրալիոյ Համազգայինի «Նուպար Խաչատուրեան» թատերախումբը իր նորագոյն ծիծաղաշարժ կատակերգութիւնը ներկայացուց հովանաւորութեամբ թեմիս Բարեխնամ Առաջնորդ Բարձրաշնորհ Տէր Հայկազուն Արքեպիսկոպոս Նաճարեանի։
Երկու արարով «Բախտաւոր Հայրը» թատրերգութիւնը, տեղի ունեցաւ Շաբաթ, 16 Մարտ 2019-ին: «Զէնիթ» դահլիճը լեցուն էր թատերասէր հասարակութեամբ։
«Փառապանծ գրութեամբ լեցուն են մեր պատմութեան էջերը»,- իր բացման խօսքով ողջունեց ներկաները Ազնիւ Ինկիլիզեան։
Ապա ընթացք առաւ թատրոնը։
Երգիծական այս կտորը հանդիսատեսը կապուած պահեց սկիզբէն մինչեւ վերջ, ուրախ եւ բարձր տրամադրութիւն յառաջացնելով իւրաքանչիւրի հոգիէն ներս։
Հեղինակ ու բեմադրիչ Կարօ Խաչիկեանի՝ թատրոնի հանդէպ կառչած մնալն ու սէրը բերկրանք մըն է եւ անքակտելի կապուածութիւն մը՝ հանդէպ իր ներկայացնելիք դերին։
Հայ թատրոնի վրայ մնալ ամեակներ շարունակ, իբրեւ դերասան, հեղինակ եւ բեմադրիչ, մանաւանդ այս հեռաւոր խաղաղ ափերուն, ուր ճերմակ ջարդը իր ճանկերը կը տարածէ, իսկապէս յամառ ու յանդուգն քայլ կարելի է համարել այժմէական կեանքի իրապաշտ դրսեւորումով։
Համազգայինի «Նուպար Խաչատուրեան» խումբին հերոսական այս քայլը՝ կատակերգական դրուագները հանրութեան հրամցնելը, բարձր տրամադրութիւն յառաջացնող միջոց մըն է եւ դեղի չափ բալասանը կը հանդիսանայ մարդկութեան առօրեայ հեւքէն ետք։
Այսօրուան Հայ արդի թատրոնը իր 19 երիտասարդ դերասան-դերասանուհիներով, բոլորն ալ անխտիր հմուտ քայլերով բեմ բարձրացան եւ ներկայացուցին հարազատօրէն իրենց ստանձնած դերը, ճկուն խաղարկութեամբ։
Այսպէս բարձր տրամադրութեամբ խիստ ծիծաղաշարժ դարձուածքներով շարունակուեցաւ կատակերգութիւնը միչեւ նիւթին աւարտը։ Այստեղ բարոյական դասը ակնյայտ է՝ նիւթականը կեանքի մէջ միշտ տիրապետող բաժինն է։
Զարուհի Մանուկեան
«Կոմիտաս»ը Ֆրեզնոյի մէջ
Ահա՛ դարձեալ Ֆրեզնոյի աստղը կը փայլփլի:
Այս անգամ Համազգայինի աստղը:
Այսպէս, Համազգայինի «Դանիէլ Վարուժան» մասնաճիւղը հրաւիրած էր Քալիֆորնիոյ Հայ երիտասարդաց միութեան «Կոմիտաս» երգչախումբը: 
Համերգը տեղի ունեցաւ Հայ Երիցական եկեղեցոյ մէջ, Շաբաթ 16 Փետրուար 2019-ին:
Հակառակ տեղացող անձրեւին եւ երթեւեկի դժուարութեան՝ կարելի եղաւ ձեռնարկը յաջողցնել շնորհիւ «Կոմիտաս» երգչախումբին եւ Համազգայինի վարչութեան միացեալ ջանքերուն:
Խումբը կը բաղկանար 45 կատարողներէ՝ ղեկավարութեամբ խմբավար Միքայել Աւետիսեանի:
Դաշնակի վարպետ Հովսէփ Թորոսեան իր բազմազբաղ ժամերէն նուիրած էր այս համերգին, որուն համար յատուկ գնահատանք կ՛արտայայտենք:
Ձմեռուան աննպաստ պայմանները յաղթահարելով՝ այդ գիշեր իսկ կրցաւ վերադառնալ Լոս Անճելըս:
Համերգին բացումը կատարեց Նազիկ Արիսեան՝ Համազգային «Դանիէլ Վարուժան» մասնաճիւղի ատենապետուհին:
Ան իր խօսքին մէջ երախտագիտութիւն յայտնեց Համազգայինի հիմնադիրներուն, ինչպէս նաեւ մասնաճիւղի հիմնադիրներուն:
Ան շեշտեց միութեան գլխաւոր առաքինութիւնը, որն է՝ մշակոյթի վերելքի ճամբով նպաստել հայ ինքնութեան եւ անոր պահպանման:
Ապա ընկերուհին ներկայացուց «Կոմիտաս» երգչախումբը, որ ներկայացաւ բեմ՝ իր անդամներու պատկառելի թիւով եւ գէղեցկացուց բեմահարթակը:
Յայտագիրի առաջին բաժինով երգչախումբը ներկայացուց նախ դասական խմբերգներ՝ կոմիտասէն, ապա նաեւ մեր նշանաւոր երաժիշտներու ստեղծագործութիւներէն:
Ժողովուրդի ջերմ ընդունելութիւնը նկատելի էր, որովհետեւ խնամքով պատրաստուած երգացանկը հարուստ էր ժողովրդային երգերով, ինչպիսին են՝ «Իմ անուշ տաւիղ», «Լեռներ հայրենի», «Մարտիկի երգը», «Իջաւ Մարմանդ իրիկուն» երգերը:
«Համշէնը անցեալի եւ ներկայի խաչմերուկներում» ժապաւէնի ցուցադրութիւն (ԱՄՆ)
Ուրբաթ, 16 Նոյեմբեր 2018-ին, Կլենտէյլի Կեդրոնական գրադարանին մէջ, Համազգայինի կազմակերպութեամբ եւ «Ասպարէզ» օրաթերթին գործակցութեամբ տեղի ունեցաւ Լուսինէ Սահակեանի «Համշէնը անցեալի եւ ներկայի խաչմերուկներում» վաւերագրական ժապւէնի ցուցադրութիւնը, որ կը ներկայացնէ 18-րդ դարու Օսմանեան կայսրութեան՝ Ռիզէի նահանգի Չամլըհէմշին, Արտաշէն, Հէմշին, Փազարի, Չայելիի, Իքիզտերէի գաւառներուն մէջ բռնի թրքացուած այս հայութեան տարբեր սերունդներու կեանքը:
Անոնցմէ մէկ հատուածը, որ տակաւին պահպանած է Համշէնի հայերէնի տեղական խօսուածքը կ՛ապրի Թուրքիոյ Արտուինի նահանգի Խոփայի, Բորճկայի գաւառներուն մէջ:
Քաղաքայնացման (urbanization) հետեւանքով համշէնցիներու խումբերու կարելի է հանդիպիլ նաեւ Պոլսոյ եւ այլ քաղաքներու մէջ, իսկ քրիստոնէութիւնը պահպանած համշէնցիները սփռուած են Սեւ ծովու ափերուն:
Շարժապատկերին մէջ հմտօրէն ներկայացուած են Համշէնի իսլամացուած հայութեան սերունդներու տարբեր հատուածներու՝ կենցաղը, առօրեայ զբաղումները, երգարուեստը, պարը, բանահիւսութիւնը, սովորութիւնները, խոհանոցը եւ ժողովրդական խաղերն ու ասոյթները, ինչպէս նաեւ ինքնութեան ընկալումները:
Սլացիկ լեռներու լանջերուն, անտառապատ ստորոտի կանաչ մարգագէտիններուն եւ հովիտներուն մէջ ապրող ու հրաշալի բնութեան գիրկը բնակութիւն հաստատած համշէնցիները իրենց թրքերէն խօսքին մէջ հայերէն բառեր կը բարբառէին, տարբեր հնչիւններով եւ եղանակաւորումով՝ հայերէն խօսքեր:
Անոնք թէեւ հայկական ինքնութիւնը կորսնցուցած, սակայն տեղական համշէնական ինքնութեամբ հպարտ մարդիկ են, իրողութիւն մը, որ յուզում յառաջացուց մեր հոգիներուն մէջ, սիրտի ցաւ մը, որ արդէն վաղուց կ՛արծարծուի, սակայն միաժամանակ հոգեկան գոհունակութիւն զգացինք, որ հեղինակը կրցած է հաղորդակցութիւն մը ստեղծել ներկաներուն եւ համշէնցիներուն միջեւ:
Ժապաւէնին մէջ նշանակալի ձեւով գերիշխող են երկխօսութիւնները, զրոյցները, անմիջական յարաբերութիւնը եւ շփումը դիտողին հետ:
Լուսինէ Սահակեան բացառիկ յաջողութեամբ նաեւ հաւաքած է թրքացած համշէնցիներու միջավայրին մէջ պահպանուած հայկականութեան հետքեր՝ տեղանուններ, աղօթքներ, զրոյցներ ու պատմութիւններ եւայլն:
Նոր բառ մը կ՚աւելնայ մեր բառապաշարին վրայ. այգեկութ։
Մեր ոսկեայ լեզուն հարուստ է։
Արդարև, գոհաբանական շաբաթավերջին կազմակերպուած՝ Համազգայինի Անի և Էրեբունի պարախումբերու երկար աշխատանքին հունձքն է։
Համազգայինի Գլաձոր մասնաճիւղի վարչութեան խօսքին մէջ կը կարդանք, «Այգեկութը իր իւրայատուկ տեղը կը գրաւէ մեր նախաձեռնութիւններու շարքին մէջ, քանզի այսօր, հաճոյքը ունինք «Համազգային» թատերասրահէն ներս հիւրընկալելու Համազգայինի «Սանահին» մասնաճիւղի «Անի» պարախումբը, որ հանդէս պիտի գայ առաջին անգամ ըլլալով այս յարկին տակ, Համազգայինի «Էրեբունի» Պարախումբին և Պարարուեստի Ուսումնարանի մեծերու խումբին հետ միատեղ։
Բեմին յարդարանքը երկու Հայկական գորգերու պատկերներն են։
Գաղութի տաղանդաւոր ասմունքող եւ Գլաձոր մասնաճիւղի ատենապետ Թամար Տօնապետեան Գուզուեան կ՚ողջունէ մեզ Պարոյր Սևակի «Բարև» քերթուածով։
Բարևը անցագիր է անկարելին կարելի ընելու։
Արդէն բարևին խորիմաստ պարունակութիւնը մեզ կը յուսադրէ եւ բարձր տրամադրութեան կ՚առաջնորդէ։
Յայտագրին առաջին մասը Էրեբունի պարախումբի պարերով կը սկսի։
Պարուսոյց Լոռի Նաճարեանի բեմադրութեամբ են Ազգագրական, Վաղարշապատ, Եարխուշտա, Քալինքա, Սիրթաքի, Բալենի և Արտաշատ պարերը։
Հայկական տարազներու ճոխ գոյները, պարողներու խանդավառութիւնը, համաչափ քայլերը, ձեռքերուն նազանքով շարժումները, խրոխտ ոստումները, անվախ թռիչքները կը հմայեն 350 ներկաները։
Յայտագրին մէջ նաև կան Ազատ Ղարիպեանի Իլիկները, Յուշերը և Քոչարին, որոնք կը հրամցուին հարազատօրէն։ Նաև կայ Վանուշ Խանամիրեանի Էնզէլին։
Լոռին և Համազգայինը միշտ ուշադիր են յիշելու պարերու բեմադրիչներու անունները։
Ղարիպեան և Խանամիրեան ազգային պարերու առաջնորդներէն են։
«Յուշեր» պարի կատարումէն ետք, Թամար Տօնապետեան Գուզուեանն է բեմի վրայ Գէորգ Էմինի «Սասունցիների Պարը» երկարաշունչ քերթուածով։
Ծրագրին երկրորդ մասին մէջ կը գործադրուի Համազգայինի Սանահին մասնաճիւղի Անի պարախումբի ծրագիրը։
Թռչող Վիշտը, Կարճ Քոչարին, Լեռնցիները, Քամանչան, Փոփուրին, Նոր Քոչարին, Հոյ Նարէ Նարէն, Սարդարապատը և Արտաշատը՝ Պարուսոյց Եւա Հայրապետեանի բեմադրութեամբ են։
Ան քսան տարիներէ ի վեր կը ղեկավարէ Անի պարախումբը։
Արդիական ոճով, պալէի և հայկական աւանդական պարաձևերու այս բաղադրութիւնը հետաքրքրական, գրաւիչ և հաճելի է։
Հեզասահ բաժանումները և խմբաւորումները, անակնկալները և գոյները կը հրապուրեն և կը դիւթեն մեզ։
Վայելքէն գինովցած հանդիսատեսներուն ծափահարութիւններու ուժգնութիւնէն յայտնի է խանդավառութիւնը։
Փակման խօսքին մէջ, Թամար Տօնապետեան վարչութեան կողմէ շնորհակալութեան խօսք կ՚ուղղէ բոլոր անոնց, որոնք սատարեցին այս ելոյթը երազէն իրականութիւն դարձնելու աշխատանքին մէջ։
Ծաղկեփունջեր կը յանձնուին Եւա Հայրապետեանի, Յովհաննէս Յարութիւնեանի եւԴաւիթ Մանուկեանի։
Գերապատիւ Հայր Եղիա Ծայրագոյն Վարդապետ Գիրէջեանի քաջալերական սրտի խօսքով եւ Պահպանիչով վերջ կը գտնէ այս բարձրորակ ու եզակի երեկոն։
Արշօ Զաքարեան
Հոկտեմբեր 28, 2016
Թորոնթօ
«Հեքիաթ» պատանեկան թատերախումբի առաջին ներկայացումը կրկնուեցաւ Լիմասոլի մէջ (Կիպրոս)
Համազգայինի նորակազմ Լիմասոլի մասնաճիւղին հրաւէրով, Շաբաթ, 23 Նոյեմբեր 2019-իի երեկոյեան, «Հեքիաթ» պատանեկան թատերախումբը Լիմասոլի մէջ ներկայացուց Յակոբ Պարոնեանի «Մեծապատիւ Մուրացկաններ» թատերականացուած երկը, Յարութ Թահմազեանի բեմադրութեամբ։ Նիկոսիոյ մէջ ունեցած յաջողութենէն ետք, թատերախումբը իր երկրորդ ելոյթը կ՛ունենար Լիմասոլի Արհեստագիտական Վարժարանի հանդիսասրահին մէջ, ուր նշուած ժամէն առաջ լեցուած էր 90-էն աւելի հանդիսատեսներով, որ Լիմասոլի փոքր համայնքին համար աննախընթաց թիւ մըն էր։
Պատանի դերակատարներուն հեզասահ խաղարկութեամբ ընթացած ներկայացումը ընդունուեցաւ ջերմ ու խանդավառ ծափերով ու բոլորին կողմէ արտայայտուած բաղձանքով, որ նման ձեռնարկներ աւելի յաճախ կազմակերպուին Լիմասոլի մէջ։
Ահա այդ պակասը լրացնելու կու գայ Համազգայինի Լիմասոլի «Դ․ Վարուժան» մասնաճիւղը, որ իր նորակազմ «Կիլիկիա» փոքրիկներու պարախումբով ու Նիկոսիոյ մասնաճիւղի օժանդակութեամբ կազմակերպուած թատերակ եւ այլ բնոյթի մշակութային երեկոներով, պիտի ոգեւորէ Լիմասոլի հայութիւնը։
Ընթերցման հանդիպում` նուիրուած Սերոբ Շերպեթճեանի «Պատմութիւն սուէտահայերու» յուշագրական գործին (Լիբանան)
Կազմակերպութեամբ «Բագին» գրական հանդէսին, Չորեքշաբթի, 13 Ապրիլի երեկոյեան ժամը 7:00-ին, «Բագին»ի խմբագրատան մէջ տեղի ունեցաւ ընթերցման հանդիպում` նուիրուած Սերոբ Շերպեթճեանի «Պատմութիւն սուէտահայերու» յուշագրական գործին:
«Բագին»ի փոխխմբագիր Սեդա Գրիգորեան բարի գալուստ մաղթելէ ետք ներկաներուն նկատել տուաւ, որ գիրքը ընդարձակ լուսարձակ մը կը սփռէ ընդհանրապէս Մուսա լերան հերոսամարտի մանրամասնութիւններուն, մուսալեռցի ժողովուրդի ազատագրական պայքարին եւ այլ հարցերու վրայ:
Ան բացատրեց, որ գիրքին դիպաշարը հիւսուած է վաւերագրական մանրամասնութեամբ:
Այնուհետեւ խօսք առաւ գիրքի խմբագիր Եսայի Հաւաթեան: Ան ամփոփ գիծերու մէջ ներկայացուց հատորը, ինչպէս նաեւ կատարեց աշխատանքին արժեւորումը: Անդրադառնալով բովանդակութեան` Հաւաթեան նկատել տուաւ, որ գիրքը կը ներկայացնէ մուսալեռցիներու պատմութիւնը` սկիզբէն մինչեւ 1939 թուականը:
Գիրքը ունի 32 գլուխ, որոնք 6 տարբեր խումբերու կարելի է բաժնել. ա) Այս բաժինը նուիրուած է Մուսա լերան գիւղերուն, անոնց աշխարհագրական դիրքին, կազմաւորման, բ) Երբ հայկական կուսակցութիւնները Մուսա լեռ եկան, ի՛նչ աշխատանքներ տարին, անոնց գործունէութեան հիմնական երեսները, գ) Մուսա լերան հերոսամարտը, անոր նախապատրաստութիւնը, եւ մանրամասն պատմութիւնը, դ) Մուսալեռցիներու գաղթական կեանքը` 4 տարիներ Փոր Սայիտի մէջ, 1915-1919, ե) Մուսալեռցիներու վերադարձը իրենց հայրենի գիւղերը եւ 20-ամեայ կեանքը, զ) Մուսալեռցիներուն գերդաստանները որո՞նք են գիւղ առ գիւղ եւ անոնց մասին մանրամասնութիւններ` պատմական, ծագումնաբանական տուեալներ, թիւեր եւ այլն:
Ակնարկելով հատորի արժէքին` Հաւաթեան հաստատեց, որ Մուսա լեռը ազգային հանք է եւ անոր հանքերուն մէջ գանձերէն մէկն է այս հատորը:
«Հատորը իր տեղեկութիւններով, մանրամասնութիւններով, թուական պատկերով եւ այլազանութեամբ գանձի համազօր արժէք ունի ընդհանրապէս հայութեան եւ ի մասնաւորի մուսալեռցիներուն համար», հաստատեց բանախօսը` աւելցնելով, որ Շերպեթճեան բաւական աշխատանք տարած է պրպտումներ ընելով, որպէսզի ըսածը աւելի վաւերական եւ հաստատուն դառնայ:
Ան հաստատեց, որ հատորը արժէքաւոր է իր տեղեկութիւններով եւ պատմական փաստերով` շեշտելով, որ հատորը մուսալեռցիներուն համայնագիտարանն է:
Աւարտին ներկաներուն առիթ տրուեցաւ հարցումներ ուղղելու բանախօսին:
«Հրանդ Տինք» Հիմնարկի ու «Համազգային»-ի գործակցութեամբ հայագիտական գիտաժողով Պոլսոյ մէջ
7-8 Հոկտեմբեր 2016-ին Պոլսոյ մէջ կայացաւ «Հայկական ինքնութեան քննական մօտեցումներ 21-րդ դարուն՝ խոցելիութիւն, առաձգականութիւն եւ փոխակերպութիւն» խորագրեալ գիտաժողովը, որուն կազմակերպիչներն էին «Հրանդ Տինք» հիմնարկն ու «Համազգային»-ը՝ հովանաւորութեամբ Լիզպոնի «Գալուստ Կիւլպէնկեան» հիմնարկութեան ու Պոլսոյ մէջ Շուէտի գլխաւոր հիւպատոսութեան։
Գիտաժողովը կայացաւ «Հրանդ Տինք» հիմնարկի «Անարատ յղութիւն» շէնքին «Հաւաք» սրահին մէջ։
«Հրանդ Տինք» հիմնարկը ամէնամեայ գիտաժողովներով կը ջանայ արծարծել հարցեր, որոնց քննարկումը անցեալի լուսաբանման ու յատկապէս ներկան վերլուծելու առումով կ'ունենայ խիստ կարեւոր նշանակութիւն։
Այդպէս էր, օրինակ, 2013-ին կազմակերպուած իսլամաց(ու)ած հայերու խորհրդաժողովը, 2012-ին Մարտինին ու 2011-ին Տիգրանակերտին նուիրուած գիտաժողովները եւ այլն։
Այդպէս եղաւ նաեւ այս վերջինը, ուր օրակարգի բերուած նիւթերը, ինչպէս կը յուշէ ձեռնարկին խորագիրը, կարեւոր էին, հետաքրքրական ու արդիական։
Միջազգային այս գիտաժողովին մասնակցեցան Թուրքիայէն, Լիբանանէն, Հայաստանէն եւ աշխարհի տարբեր վայրերէ ժամանած հայ, թուրք եւ օտար մասնագէտներ, հանրային գործիչներ, որոնց կարգին նշելի են Միացեալ Նահանգներէն Խաչիկ Թէօլէօլեանի, Ռուբինա Փիրումեանի, Լոնտոնէն Հրաչ Չիլինկիրեանի, Լիզպոնէն Ռազմիկ Փանոսեանի, Պէյրութէն Մկրտիչ Մկրտիչեանի, Վաչէ Փափազեանի, Անիթա Թութիկեանի, Հայաստանէն Յարութիւն Մարութեանի, Սուրէն Դանիէլեանի, Թուրքիայէն Մուրատ Ճանքարայի, Փընար Քարաքըլչըքի, Արարատ Շեքերեանի անունները։
Անգլերէն, թրքերէն կամ հայերէն լեզուներով ներկայացուած զեկուցումները կը թարգմանուէին համաժամանակեայ թարգմանութեամբ։
Գիտաժողովը սկսաւ «Հրանդ Տինք» հիմնարկի վարչութեան նախագահ Ռաքել Տինքի ու Համազգայինի Կեդրոնական վարչութեան ատենապետ Մկրտիչ Մկրտիչեանի բացման խօսքերով։
Տինք նշեց, թէ թրքական ինքնութեան տեսակէտէ հայկական ինքնութեան քննարկումը առիթ մըն է ազատագրուելու հայկական մտախտէն։
Հայկական ինքնութեան վերաբերեալ իր դիտարկումները բացատրելով՝ Մկրտիչ Մկրտիչեան նշեց, թէ հայն ան է, որ ինքզինք կը բնորոշէ որպէս հայ։
Ապա բացման զեկոյցը ներկայացուց Միացեալ Նահանգներէն փրոֆ. Խաչիկ Թէօլէօլեան՝ «Ինքնութիւններու տարակուսանքը՝ ժամանակակից հռետորաբանութեան մէջ» խորագիրով՝ ընդհանուր գիծերով սահմանելով գիտաժողովին առանցքը։
«Յղացական քննարկում» խորագրեալ առաջին նիստը վարեց Մկրտիչ Մկրտիչեան։
Հրաչ Չիլինկիրեանի («Ի՞նչ է «հայկականը»՝ հայկական ինքնութեան մէջ») ու Ռազմիկ Փանոսեանի («Հայրենիքներ ու սփիւռքներ. բազմավայր- ազգային ինքնութեան կառուցումը») զեկուցումներէն ետք, անոնք պատասխանեցին ներկաներու հարցումներուն։
«Յետ-եղեռնեան արտայայտումներ», «Սփիւռքեան ինքնութիւններ եւ ժամանակատարածային ծաւալները», «Հայը որպէս ազգային ինքնութիւն», «Հայկական ինքնութեան կրօնական սահմանները», «Հայերը Թուրքիոյ մէջ», «Ինքնութեան ներկայացումը գրականութեան մէջ» խորագիրներով նիստերուն քննարկուեցան 1915-ի Հայոց ցեղասպանութեան ընկալումը 4-րդ սերունդին կողմէ, արուեստի ու հաւաքական ինքնութեան առնչութիւնները, անդրազգային ֆեմինիստ երկխօսութիւնը, հալէպահայերու, թիֆլիսահայերու, ֆրանսահայերու, ամերիկահայերու, ռումանահայերու, յորդանանահայերու, թրքահայերու, Պուրճ Համուտի հայերու բազմազան փորձառութիւնները, նիւթին՝ ազգային-կրօնական, լեզուամտածողական, ընկերա-լեզուաբանական ու գրական ոլորտներու մէջ ունեցած արտայայտումը։
Գիտաժողովի փակման կայացաւ ասուլիս մը, որ կը կրէր «Արդի կիրառում- ապագայ ուղղութիւններ» խորագիրը։
Ասուլիսը վարեց պոլսահայ մտաւորական Քարին Քարաքաշլը, մասնակիցներն էին «Գալուստ Կիւլպէնկեան» հիմնարկութեան Հայկական համայնքներու բաժնի վարիչ Ռազմիկ Փանոսեան, Համազգայինի Կեդրոնական վարչութեան անդամ Վաչէ Փափազեան, ընկերաբան փրոֆ. Արուս Եումուլ եւ Կեդրոնական վարժարանի տնօրէն Սիլվա Քույումճեան-Մարկոսեան։
Ինչպէս բոլոր նիստերու աւարտին, այս ասուլիսի աւարտին ալ մասնակիցները պատասխանեցին ներկաներուն հարցումներուն։
Հոկտեմբեր 14-էն սկսեալ գիտաժողովին տեսագրութիւնը պիտի տեղադրուի https://www.youtube.com/user/HrantDinkVakfi եւ http://hrantdink.org/ կայքէջերուն վրայ։
Ներկայացուած զեկոյցներն ալ կը ծրագրուի տպագրել առանձին հատորով մը։
ՄԱՍՆԱԿԻՑՆԵՐՈՒ ԿԱՐԾԻՔՆԵՐ
Մկրտիչ Մկրտիչեան («Համազգայինի Կեդրոնական վարչութեան ատենապետ»)- Նախ ըսեմ, որ տպաւորիչ է ներկաներուն բազմատեսակութիւնը։
Զանազան գաղութներէ ներկայացուցիչներ, զեկուցաբերներ կան, ինչ որ փաստօրէն համահայկական գիտական հանդիպումի կը վերածէ այս ձեռնարկը։
Համազգայինի ու «Հրանդ Տինք» հիմնարկին միջեւ գործակցութեան առաջին օրինակն է, որ, ըստ իս, շատ յաջող է։
Եթէ կան թերութիւններ տեսնողներ՝ ապա թերութիւններ ամէն տեղ կրնան ըլլալ։
Բայց ներկաներուն հետ զրոյցներէս կազմեցի այն կարծիքը, որ բոլորն ալ շատ լաւ տպաւորութիւններ ունէին եւ կ’ըսէին, թէ նման նախաձեռնութիւններ պէտք է ըլլան, նոյնիսկ՝ նոյն այս նիւթով, քանի որ երկու օրուան ընթացքին ներկայացուեցաւ կացութիւնը միայն, ընելիքներու, որոշ նպատակներու ճշդումին մասին որեւէ խօսք չեղաւ։
Ինչպէս կը տեսնէք, այսքան խճողուած յայտագիրով դժուարութիւններ կան նոյնիսկ հիմա գոյութիւն ունեցող նիւթերը ներկայացնելու։
Ռազմիկ Փանոսեան («Գալուստ Կիւլպէնկեան» հիմնարկութիւն)- Շատ հետաքրքրական գիտաժողով մըն էր քանի մը պատճառներով։
Առաջին՝ ցոյց տուաւ հայկական ինքնութեան տարբեր անկիւնները։
Խօսեցանք նիւթերու մասին, որոնց մասին այս ձեւով անկարելի էր խօսիլ 20 տարի առաջ։
Երկրորդ՝ Պոլսոյ մէջ, որ հայկական ինքնութիւնը կերտած կեդրոններէն մէկն է, նման գիտաժողով մը ընելը, 1915-էն 100 տարի ետք, կարծեմ շատ կարեւոր ու խորհրդանշական է։
Հոս կրնանք խօսիլ ինքնութեան եւ ապագային մասին։
Եւ անշուշտ կազմակերպչական առումով ալ շատ հետաքրքրական էր։
Սփիւռքի մէջ հիմնուած կարեւոր հաստատութիւն մը՝ «Համազգային»-ը, «Հրանդ Տինք» հիմնարկին հետ միասնաբար կազմակերպեց այս գիտաժողովը։
Այսինքն երեք առումներով՝ նիւթը, կազմակերպումը եւ վայրը շատ հետաքրքրական էին։
Հրաչ Չիլինկիրեան (Օքսֆորտ համալսարանի դասախօս)-Պէտք է ըսել, որ բացառիկ յաջողութեամբ անցաւ այս երկու օրը։
Ինծի համար յատկապէս իւրայատուկ երեւոյթ մըն է, որ «Հրանդ Տինք» հիմնարկն ու «Համազգային»-ը այս նախաձեռնութիւնը կազմակերպած էին։
Հայ ինքնութեան նիւթով Պոլսոյ մէջ հաւաքուիլ ու խօսիլ՝ կարծես առաւել իմաստ ու արժէք ունի մեր սփիւռքեան կեանքին մէջ, որովհետեւ յատկապէս մեր արեւմտեան ինքնութիւնը ծնած է այս վայրին մէջ ուստի ո՛չ միայն յագեցած կը զգանք ակադեմական իմաստով, այլ նաեւ` հոգեպէս։
Ասիկա կարեւոր հանգամանք մըն է, ըստ իս։
Թէ՛ մէկտեղեց տարբեր երկիրներէ եւ համալսարաններէ մասնագէտներ, եւ թէ մեզ կապեց այս կարեւոր հայ օճախին։
Երկրորդ արժէքին մասին խօսելով յատկապէս կ'ուզեմ շեշտել «Հրանդ Տինք» հիմնարկին դերը սփիւռքի մէջ։
Ես հիմնարկին դերը կը նկատեմ որպէս նոր լոյս մը սփիւռքեան կեանքին մէջ, որ շատ կարճ ժամանակի ընթացքին կրցաւ իր յառաջադէմ, ծրագրային իմաստով աշխոյժ գործունէութիւն ծաւալել, եւ ես ասիկա կը նկատեմ հսկայական յաջողութիւն մը մեր սփիւռքեան կեանքին մէջ։
Ինչո՞ւ։
Սփիւռքի մեր կառոյցները, կարծես, անցնող 100 տարուան ընթացքին սկսած են այլեւս յոգնիլ, տկարանալ ինչ-ինչ պատճառներով։
Բայց ահաւասիկ նորէն մեր արեւմտեան մշակոյթին սրտին մէջ վերականգնած, նոր ընձիւղում մը կայ՝ «Հրանդ Տինք» հիմնարկի միջոցով, եւ կարեւոր լոյս մըն է, որ, ես կը հաւատամ, մեր սփիւռքի կեանքին մէջ, յատկապէս Միջին Արեւելքի ու Եւրոպայի, աւելի ուժեղ կերպով նորութիւն պիտի բերէ։
Փընար Քարաքըլչըք (ԻՆԱԼՔՕ)-Շատ յաջող, մասնագիտօրէն յագեցած գիտաժողով մըն է։
Թուրքիոյ մէջ ցարդ չէր կազմակերպուած գիտաժողով մը, որ ի մի բերէ այս նիւթերով զբաղող մասնագէտները։
Այդ պատճառով ապագային կատարելի հայագիտական աշխատանքներու տեսակէտէ ալ օգտակար ձեռնարկ մըն էր։
Թէ՛ մեզ յարաբերութեան մէջ կը դնէ իրարու հետ, թէ՛ տեղեակ կը դառնանք այն աշխատաքներուն մասին, զորս հայագէտներ կամ այլ ոլորտներէ մասնագէտներ կ՚իրականացնեն Թուրքիոյ մէջ կամ այլուր։
Շատ լաւ է ու յուսադրող։
Հիւլիա Ատաք («Սապանճը» համալսարան)- «Հայկական ինքնութեան քննական մօտեցումներ» գիտաժողովը գրականութեան, լեզուաբանութեան, ընկերա-լեզուաբանութեան, մարդաբանութեան, պատմութեան ոլորտներէ զեկուցումներով բաւական նորութիւններ մատուցեց մեզի։
Յուսամ «Հրանդ Տինք» հիմնարկը հրապարակէ այս զեկուցումները անջատ հատորով մը։
Մանաւանդ կային նիւթեր, որոնց մասին չէինք գիտեր, ինչպէս՝ Պուրճ Համուտի մէջ խօսուող թրքերէնի բարբառներուն, վկայաբանութիւններու եւ անոնց թարգմանութեանց հիման վրայ լեզուական հարցի քննութեան վերաբերող զեկոյցները, որոնք մտածելու մղեցին մեզ, թէ արդեօք ցեղասպանութիւնը լեզու մը ունէ՞ր։
Ցեղասպանութեան ոճրագործները արդեօք ունէի՞ն յատուկ լեզու մը եւ արդեօք ատիկա ընտրեա՞լ միջոց մըն էր։
Ինչո՞ւ, օրինակ, հայատառ թրքերէնով գրի առնուած էին շարք մը վկայագրութիւններ... Հարցեր, որոնք առաջին անգամ դրուեցան մեր առջեւ։
ՍԵՒԱՆ ՏԷՅԻՐՄԵՆՃԵԱՆ
Պոլիս
Վրէժ-Արմէնի «Ուղեպատումը» կը ներկայացուի Լոս Անճելըսի գրասէրներուն
Հինգշաբթի, 16 Յունուար 2014-ին, Կլենտէյլի «Գրիգոր եւ Մարիամ Գարամանուկեան» երիտասարդական կեդրոնի «Իսահակ եւ Ժանէթ» սրահին մէջ տեղի ունեցաւ Վրէժ-Արմէն Արթինեանի «Իմ Ուղեպատումը» գիրքի շնորհահանդէս-գինեձօնը:
Ձեռնարկը կազմակերպուած էր Համազգայինի Արեւմտեան Միացեալ Նահանգներու Շրջանային վարչութեան, «Սարդարապատ» գրախանութի տնօրէնութեան եւ «Ասպարէզ»ի խմբագրութեան կողմէ:
Սրահը լեցուն էր:
Գրող, մտաւորական ու ընթերցասէր հասարակութիւն մը հաւաքուած էր ունկնդրելու «Իմ Ուղեպատումը» գիրքի մասին Դոկտ. Վիգէն Եագուպեանի վերլուծական զեկոյցը եւ Թամար Թիւքէնկճեան-Սէրայտարեանի կողմէ ներկայացումը՝ քաղուածքներու ճամբով:
Հեղինակի կենսագրական գիծերը նեկայացուց ձեռնարկի հանդիսավարութիւնը ստանձնած, «Ասպարէզ» օրաթերթի խմբագիր Աբօ Պողիկեանը:
Ձեռնարկի սկիզբը եւ աւարտին հեղինակը սիրով մակագրեց իր գիրքը ունենալ փափաքողներուն օրինակները:
Քաղուած՝ «Ասպարէզ»էն 6 Փետրուար, 2014 Մանրամասնութիւնները կարդալ այստեղ:
«Journey Through Genocide» գիրքի շնորհահանդէս (Գանատա)
Կիրակի, 24 Մարտ 2019-ին Վանգուվըրի Հայ կեդրոնի «Լազարեան» սրահէն ներս տեղի ունեցաւ CBC-ի լրագրող Ռաֆֆի Պուճիգանեանի «Journey Through Genocide» գիրքին շնորհահանդէսը:
Ներկայ էին Ս. Գրիգոր Լուսաւորիչ եկեղեցւոյ հոգեւոր հովիւ Հոգշ. Տէր Գարեգին Վարդապետ Շխըրտմեան, Գանատայի Կեդրոնական Կոմիտէի ներկայացուցիչ Վահէ Անտոնեան, քոյր միութիւններու ներկայացուցիչներ, հայ եւ օտար հիւրեր:
Ձեռնարկին բացումը կատարեց Վանգուվըրի Համազգայինի «Վարագ» մասնաճիւղի ատենապիտուհի Մեղրիկ Սիւլահեան Չափանեան, որ ներկաներուն բարի գալուստ մաղթելէ ետք, ընդգծեց Համազգայինի տարած աշխատանքներուն կարեւորութիւնը՝ ի խնդիր հայապահպանման, ապա Ասպետ Չոլաքեան ներկայացուց տիար Պուճիգանեանի կենսագրականը:
Օրուան հանդիսավարութիւնը կատարեց Վիգէն Գոչեան:
«Ուղեւորութիւն դէպի Պատմահայաստան» (ԱՄՆ)
Համազգայինի Սան Ֆրանսիսքոյի Նիկոլ Աղբալեան մասնաճիւղի կազմակերպութեամբ, Կիրակի, 9 Փետրուար 2020-ին, կէսօրէ ետք ժամը 2:00-ին, Վասպուրական սրահին մէջ տեղի ունեցաւ մտերմիկ դասախօսութիւն մը «Ուղեւորութիւն դէպի Պատմահայաստան» խորագրով։
«Silicon Valley»ի հայ դատի յանձնախումբի ատենապետ Անի Ենիգոմշեան սահիկներու ընկերակցութեամբ եւ պատմական իրողութիւններու բացատրութեամբ ներկայացուց Սեպտեմբեր 2019-ին իր կատարած Պատմահայաստանի շրջապտոյտը։
75 ներկաներ մեծ հաճոյքով եւ միանգամայն յուզումնախառն զգացումներով դիտեցին եւ ունկնդրեցին Անիի բծախնդրօրէն պատրաստած լսողատեսողական դասախօսութիւնն (Audiovisual) ու իր ուխտագնացութեան առթիւ գրած բանաստեղծութիւնը։
Ներկայացման աւարտին տեղի ունեցաւ հարց ու պատասխանի առիթ եւ հիւրասիրութիւն։
Մոնթրէալի մէջ տեղի ունեցաւ «Խրիմեան Հայրիկ» մենաներկայացումը
Շաբաթ, 6 Ապրիլ 2019-ին, Մոնթրէալի Սուրբ Յակոբ Առաջնորդանիստ Մայր եկեղեցւոյ մէջ, տեղի ունեցաւ դոկտ. Հրանդ Մարգարեանի «Խրիմեան Հայրիկ» մենաներկայացումը, կազմակերպութեամբ Համազգայինի Մոնթրէալի «Սանահին» մասնաճիւղի վարչութեան, մասնակցութեամբ խումբ մը աշակերտներու Մոնթրէալի երեք հայկական վարժարաններէն՝ Ազգային Սուրբ Յակոբ, ՀԲԸՄ-ի Ալեք Մանուկեան եւ Հայ Կաթողիկէ Նարեկ վարժարաններէն, ներկայութեամբ միութիւններու եւ կազմակերպութիւններու ներկայացուցիչներու, ինչպէս նաեւ՝ թատերասէր եւ արուեստասէր հանրութեան:
«Սանահին» մասնաճիւղի վարչութեան անունով բացման խօսք արտասանեց Անահիտ Պալեան, որ ողջունելէ ետք ներկաները անդրադարձաւ Խրիմեան Հայրիկի հակիրճ կենսագրականին եւ գործունէութեան, ինչպէս նաեւ բեմադրիչ, դերակատար եւ ազգային գործիչ դոկտոր Հրանդ Մարգարեանի բազմաբեղուն գործունէութեան, իրագործումներուն եւ ստացած պարգեւատրումներուն:
Տիկին Պալեան նաեւ շնորհակալութիւն յայտնեց գաղութի զաւակներէն մենաներկայացման մասնակցող վեց երիտասարդներուն եւ երեք հայկական վարժարաններուն տնօրէնութեանց, հայերէնի ու հայոց պատմութեան ուսուցիչներուն, մասնակցող աշակերտներուն եւ անոնց ծնողներուն:
Ան նաեւ կարեւորութեամբ շեշտեց, թէ դոտկ. Մարգարեանի պատրաստած, բեմադրած եւ ներկայացուցած մենաթատրոնը ինքնանպատակ չէ, այլ պիտի նպաստէ Արցախի զինուորներուն արիւնահոսքի կասեցման սարքերու մատակարարման:
Դոկտ. Մարգարեան Խրիմեան Հայրիկի կերպարանքով մուտք գործեց գաւիթէն դէպի եկեղեցւոյ դաս, ուր սկսաւ իր մենաներկայացումը:
Խրիմեան Հայրիկի մարմնաւորումով, ան ներկայացուց Վանի մէջ ծնած ու հասակ առած Մկրտիչին կեանքը, սկսելով մանկութենէն, ապա հօրեղբօր հովանիին տակ դաստիարակութիւնը, ամուսնութիւնն ու ընտանիք կազմելը, Պոլիս գաղթականութեան տարիները, գաւառները պտըտիլն ու ընտանիքին մահէն ետք վարդապետ ձեռնադրուիլը:
Որպէս հոգեւորական, Մկրտիչ Խրիմեանի հեղինակած գիրքերուն, գործունէութեան եւ կեանքին գրեթէ բոլոր հանգրուաններուն անդրադարձ կատարուեցաւ մենաներկայացման ընթացքին, կրած հալածանքներուն Սուլթան Ապտիւլ Համիտի տարիներուն, աքսորներուն ու վերադարձին, անոր ծառայութեան Պոլիս, Էջմիածին, Վան եւ այլուր, ինչպէս նաեւ կարգ մը խաւարամիտ կրօնաւորներու, որոնց հալածանքին նոյնպէս ենթարկուած էր Խրիմեան Հայրիկ:
Ան նշեց, թէ ինչպէ՛ս գաւառի մեր ժողովուրդին զարթօնքին ի նպաստ տարած աշխատանքներուն եւ անոնց իրաւունքներուն պաշտպանութեան ի խնդիր մղած պայքարին համար զայն կոչած էին «Հայրիկ»:
Պերլինի վեհաժողովին ներկայացումը կատարուեցաւ գաղութիս զաւակներէն վեց երիտասարդներու եւ դերակատար Ճորճ Տարագճեանի մասնակցութեամբ, որ իւրայատուկ ազդեցութիւն գործեց ներկաներուն վրայ:
Յուզիչ էր անկէ ետք Խրիմեան Հայրիկի «Հարիսայի կաթսան եւ երկաթէ շերեփը» նշանաւոր ճառին ելոյթը:
Ապա ցարական իշխանութեան հայ եկեղեցիներու եւ անոնց պատկան կալուածներու գրաւումի հանգրուանի անդրադարձին ժամանակ, իրենց մասնակցութիւնը բերին հայկական երեք վարժարաններէն խումբ մը աշակերտներ:
Խրիմեան Հայրիկի վերջին ճառով, ապա աշակերտներուն Տէրունական աղօթքով վերջ գտաւ ձեռնարկը:
Դոկտոր Մարգարեանի հեղինակած այս գործը գլուխ-գործոց մըն է, զոր ներկայացուց բացառիկ խաղարկութեամբ, լիարժէք կերպով մարմնաւորելով սրտցաւ հոգեւորականը, որ տառապեցաւ ու պաշտպանը հանդիսացաւ իր ժողովուրդին, յատկապէս գաւառացիին, ինչպէս նաեւ Հայկական հարցին՝ օտար ամպիոններու վրայ:
Դոկտ. Մարգարեան ճարտարօրէն յաջողեցաւ պատկերացումը տալ քաջ հովիւին, որ բնաւ չընկրկեցաւ իրեն դէմ տարուած հալածանքներուն ենթարկուելով:
Ան իր հեզասահ ոճով եւ հասկնալի ու պարզ լեզուով կրցաւ գրաւել հանդիսատեսները եւ անոնց փոխանցել Խրիմեան Հայրիկին պատգամները:
Յատկանշական էին մերթ ընդ մերթ Վանի բարբառով մէջբերումները:
Մենաներկայացման աւարտին տեղի ունեցաւ հիւրասիրութիւն եւ հեղինակին գիրքերուն վաճառք:
Սոնա Թիթիզեան Կէտիկեան
«Արքա՛յ, Արթնցի՛ր» երաժշտական թատերախաղի ներկայացում (Լիբանան)
«Ազդակ» օրաթերթ.- 3 եւ 4 Մարտ 2017-ին «Յակոբ Տէր Մելքոնեան» թատերասրահին մէջ տեղի ունեցաւ Համազգայինի «Արեգ» թատերախումբի «Արքա՛յ, Արթնցի՛ր» երաժշտական կատակերգութիւնը` հետեւողութեամբ Յովհաննէս Թումանեանի «Ոսկիէ կարասը» հեքիաթին, հեղինակ, գեղարուեստական ղեկավար եւ բեմադրիչ Ռոպերթ Առաքելեան, մասնակցութեամբ «Գայեանէ» պարի դպրոցի` գեղարուեստական ղեկավարութեամբ պարուսոյցներ Կարէն եւ Ժաքլին Մակինեան ամոլին:
Ինչպէս, որ Յովհաննէս Թումանեան ժամանակին իր գիւղին մէջ գտած էր ոսկիէ կարաս մը, Ռոպերթ Առաքելեան եւս Հայաստան` իր գիւղին մէջ կը գտնէ կարաս մը եւ կը յղանայ գաղափարը գրելու նոր թատերախաղ մը, որ ըլլայ Թումանեանի «Ոսկիէ կարասը» պատմութեան հետեւողութեամբ, սակայն ըլլայ այժմէական` պահելով հայկականութիւնը:
Առաքելեան կը փորձէ նիւթը կապել մեր առօրեային հետ, որ կ՛արտացոլայ պատմութեան ընդմէջէն փոխանցուած խօսքերով կամ միտքերով, օրինակ` արքայի պարագային, որ կը ղեկավարէ ժողովուրդը` միշտ քնացած է. նաեւ գտնուած կարասի մէջի ոսկիները կը մարմնաւորեն մեր նոր սերունդի 2 օրինակները` աղջնակ մը եւ տղեկ մը, որոնք ներկայացման վերջաւորութեան կը գրաւեն քնացած թագաւորին տեղը` այսպիսով հինը փոխարինելով նորով եւ արժեւորելով նորը, այլ խօսքով` նոր սերունդը, որոնք պիտի ղեկավարեն ստեղծելով փայլուն ապագայ մը:
Թատերախաղին իրենց մասնակցութիւնը բերին շուրջ 85 աշակերտներ, որոնցմէ 35-ը` «Արեգ» թատերախումբի անդամներ, որոնցմէ իւրաքանչիւրը մարմնաւորեց իր ստանձնած դերը, իսկ մնացեալը` «Գայեանէ» պարի դպրոցի աշակերտները, որոնք հանդէս եկան 4 պարերով:
Համազգայինի «Գուսան» երգչախումբը արժանավայել կերպով նշեց Կոմիտասի 150-ամեակը (Լիբանան)
Հովանաւորութեամբ Համազգայինի Պէյրութի «Կոմիտաս» մասնաճիւղին, կազմակերպութեամբ Համազգայինի Լիբանանի Շրջանային վարչութեան, Լիբանանի մէջ արժանավայել կերպով նշուեցաւ Կոմիտասի ծննդեան 150-ամեակը` Համազգայինի «Գուսան» երգչախումբին համերգով:
Խմբավարութեամբ Գրիգոր Ալոզեանի ու նուագակցութեամբ Յասմիկ Գասպարեանի, Կիրակի, 30 Յունիս 2019-ի երեկոյեան ժամը 7:30-ին Պէյրութի վարչապետարանին դիմաց գտնուող Ազգային աւետարանական եկեղեցին լեցուած էր Կոմիտասի եւ «Գուսան»-ի արուեստը սիրողներով ու քաջալերողներով, յարգողներով, նաեւ` պաշտօնական անձնաւորութիւններով:
Ներկայ էին` Լիբանանի հայ երեք յարանուանութեանց ներկայացուցիչներ, քրիստոնեայ այլ համայնքներու պետեր, հայ եւ օտար դեսպանատուներու ներկայացուցիչներ, երեսփոխաններ, Համազգայինի Կեդրոնական վարչութենէն, Լիբանանի Շրջանային վարչութենէն, Պէյրութի «Կոմիտաս» մասնաճիւղէն անդամներ:
Իսկ եկեղեցին լի էր Համազգայինի հաւատարիմ եւ գործունեայ ընկերներով, տարեց գուսանականներով եւ շատ մը ոչ հայ կառոյցներու ներկայացուցիչներով:
Համերգը սկսաւ Կարէն Արաբկիրլեանի անդրադարձով, ապա երգեհոնի նուագով հնչեց «Սիրտ իմ սասանի»-ն, որուն ընթացքին երիտասարդներ մոմերթով ոգեկոչեցին յիշատակը մեծն Կոմիտասի` անոր պատկերին առջեւ:
Այդ պահուն ներկաները կամրջուեցաւ 1935 թուականին` Կոմիտասի մահուան, որուն առիթով երգչախումբը իր յարգանքը արտայայտեց իր հիմնադիրին:
Անկէ ետք «Գուսան» երգչախումբի արական կազմը վերնատունէն երգեց Կոմիտասի ս. պատարագէն «Միայն սուրբ»-էն մինչեւ «Ի սուրբ, ի սուրբ» հատուած` Աւետիս Ագրապեանի մենակատարութեամբ:
Ասիկա պարզ զուգադիպութիւն չէր, արդարեւ, «Գուսան» երգչախումբը, Կոմիտասի ղեկավարութեամբ, առաջին անգամ երգեց հայ եկեղեցական երգը` շարականն ու գանձը, Պոլսոյ մէջ, հայ ժողովուրդի գոհարները հասցնելով ամբողջ աշխարհին:
Ֆիլոքալիա Մշակութային Կազմակերպութեան Նորահռչակ Ս. Ծննդեան Փառատօնին Մասնակցեցաւ Համազգայինի «Գուսան» Երգչախումբը (Լիբանան)
Չորեքշաբթի, 29 Դեկտեմբեր 2021-ի երեկոյեան ժամը 8:00-ին, Այնթուրայի Այցելութեան վանքի նորահռչակ Ֆիլոքալիա մշակութային կեդրոնին մէջ տեղի ունեցաւ «Ֆիլոքալիա ծննդեան» փառատօնի համերգներէն հայկականը` վերնագրուած «Հայ ծննդեան գոյներ» («Armenian Christmas Colors»)` կատարողութեամբ Համազգայինի «Գուսան» երգչախումբին, ղեկավարութեամբ մայեսթրօ Գրիգոր Ալոզեանի եւ դաշնակի ընկերակցութեամբ Յասմիկ Գասպարեանի:
Համերգին ներկայ էին` Լիբանանի մշակութասէր անձնաւորութիւններ, Քեսրուանի, Լեռնալիբանանի եւ Ժիպէյլի շրջաններէն կառոյցներու ներկայացուցիչներ, եկեղեցականներ, Լիբանանի Համազգայինի Շրջանային վարչութեան անդամներ, գեղարուեստի ղեկավարներ, համազգայնականներ, երաժշտասէրներ եւ «Գուսան»-ի ընկերներ ու բարեկամներ:
Փառատօնը, որ կը վայելէ Ռայի պատրիարքին բարձր հովանաւորութիւնը, սկսած է 30 Նոյեմբերէն եւ օրական դրութեամբ երեկոները Ս. Ծննդեան գեղարուեստական կատարումներ կ՛ունենայ յայտնի դասական երաժիշտներու մասնակցութեամբ:
Զուգահեռաբար տօնական զարդերու եւ ուտեստներու վաճառք տեղի կ՛ունենայ:
Աւանդութիւն դարձած է, որ 29 Դեկտեմբերին «Գուսան» երգչախումբը Ս. Ծննդեան համերգներու կատարումներ ունենայ:
«Քորոնա» ժահրի դադարէն առաջ սոյն օրը Ս. Ծննդեան համերգով երգչախումբը կը թնդացնէր ողջ Ժիպէյլ քաղաքը:
«Թուղթ Առ Երեւան»ի Գինեձօն՝ Պոսթընի Մէջ
Հինգշաբթի, 21 Մարտ 2019-ին, Հայ կեդրոնի սրահին մէջ, տեղի ունեցաւ անգլերէնի թարգմանուած Անդրանիկ Ծառուկեանի «Թուղթ Առ Երեւան» գործին գինեձօնը:
Ներկայ էին 150 հայորդիներ:
Օրուան հանդիսավարն էր Վիրժինի Թուլումեան, որ բարի գալուստ մաղթելէ ետք յայտնեց, թէ «Թուղթ Առ Երեւան»ի նման կոթողական եւ պատմութիւն կերտած գործի մը թարգմանութիւնը առիթ մը պիտի ըլլայ, որ թէ՛ հայերէն չկարդացող հայորդին եւ թէ օտարը, մօտէն քայլ պահեն եւ տեղեկանան թէ Անդրանիկ Ծառուկեան ի՛նչ պայմաններու տակ գրած է այս գործը:
Ռուբէն Ճանպազեան իր խօսքին մէջ ըսաւ, թէ Անդրանիկ Ծառուկեանի «Թուղթ Առ Երեւան»ը մեծ տպաւորութիւն ձգած է իր վրայ:
Յատկապէս ՀՕՄի վարժարաններուն մէջ, երբ իր հայերէնի ուսուցիչը՝ Մուշեղ Գարագաշեան արտասանած է այս էջերը, առանց որեւէ սխալի եւ պապանձումի:
«Թաթուլ Սոնենցի թարգմանութիւնները կարդացած էի անշուշտ. մէկ կամ երկու անգամ նոյնիսկ զայն տեսած էի եւ իրարու ծանօթացած էինք:
Սակայն ասկէ չորս տարիներ առաջ երբ առիթը ունեցայ ծառայելու «Արմինիըն Ուիքլի» թերթի խմբագրական կազմին մէջ, այս գաղութի նշանաւոր «Հայրենիք» շէնքին մէջ, բախտաւորութիւնը ունեցայ Թաթուլին հետ մտերմանալու եւ ընկերանալու:
Անոր գետնայարկ գրասենեակը դարձաւ նոր դասարանս, ուր շատ բան սորվեցայ մեր ժողովուրդի պատմութեան, գրականութեան, եւ մանաւանդ թարգմանութեան արուեստին մասին:
Իր գրասենեակին մէջ տեղի ունեցած մեր երկա՜ր զրոյցներէն մէկուն ընթացքին հարց տուինք մենք մեզի՝ ինչո՞ւ «Թուղթ Առ Երեւան»ի նման գրութիւն մը, որուն հրատարակութեան տարիներուն «տաք հացի» պէս կը սպառէր, եւ կը համարուի որպէս սփիւռքահայ գրականութեան գլուխ-գործոցներէն, այսօր գրեթէ մոռցուած է՝ մանաւանդ նոր սերունդին կողմէ», ըսաւ Ճանպազեան:
«Թուղթ Առ Երեւան» նոյն գրական-քաղաքական ալեկոծումը 75 տարի ետք (ԱՄՆ)
Միշտ չէ, որ ստեղծագործութիւն մը կը յաջողի բարձր ալիքներով խռովել լիճ մը՝ շրջանակաձեւ ալիքներ յառաջացնելով, կարծես քար մը նետուած ըլլար այնտեղ:
Այդպիսին էր «Թուղթ Առ Երեւան» երկարաշունչ բանաստեղծութիւնը Հալէպի մէջ, 1944-ին առաջին հրատարակութեան օրէն ի վեր:
Ոխակալ սովետապաշտ եւ կոմունիստապաշտ բանաստեղծ Գէորգ Աբովի հայհոյալից «Մենք Չենք Մոռացել» բանաստեղծութեան որպէս պատասխան գրուած, Անդրանիկ Ծառուկեանի «Թուղթ Առ Երեւան»ը, ոչ թէ լիճի մէջ քարի կտորի մը պատճառած ալիակներ տարածեց, այլ ամեհի ալիքներ բարձրացուց Սփիւռքի բոլոր տարածքին:
Կը կարծուէր, որ 50 տարեկան հասակը բոլորած սերունդին համար «Թուղթ Առ Երեւան»ը գուցէ արժէք մը ներկայացնէր, անցեալի կարօտը՝ նոսթալճիան բաւարարելու իմաստով. կը կարծուէր նաեւ, որ Սովետական Միութեան անկումէն ետք, այս տիպի գրականութիւնը գոյատեւելու պատճառ պիտի չունենար եւ մոռացութեան պիտի մատնուէր՝ յատկապէս երիտասարդ սերունդին համար, որ Սովետական Միութեան ժամանակակից չէ եղած:
Բայց գրական-գեղարուեստական երեկոն ցոյց տուաւ, որ բանաստեղծական երկը բոլորովին ալ մոռացութեան չէ մատնուած:
Ի տես երեկոյի բացառիկ յաջողութեան, պարոն Մելքոնեան ըսաւ. «Խոստովանիմ, որ երբ նոր թարգմանութեան ողջունահանդէսի առաջարկը ստացանք «Սարդարապատ» գրատունէն, ես թերահաւատ կերպով ըսի, թէ այս «Թուղթ Առ Երեւան»ի նիւթը ժամանակավրէպ է եւ քիչեր պիտի ուզեն ունկնդրել»։
Սակայն գրական միաւորի եւ շրջանիս մէջ ապրող աւագ սերունդին համար մեծ անակնկալ էր, որ «Թուղթ Առ Երեւան»ի վերջերս լոյս ընծայուած անգլերէն թարգմանութիւնը բարձրացուց նոյն ամեհի ալիքները եւ պատճառեց նոյն գրական-քաղաքական խռովայոյզ ցնցումները, զորս Սփիւռքը այս գիրքին առիթով ապրեցաւ 75 տարի առաջ:
Այդ պատճառով ալ, Համազգայինի բազմաթիւ մասնաճիւղեր եւ միաւորներ յանձնառութիւն առած էին կազմակերպելու գրական երեկոներ, նոր հրատարակութիւնը գրականասէր հանրութեան ներկայացնելու համար:
Լոս Անճելըսի շրջանին մէջ, Համազգայինի Արեւմտեան Ամերիկայի Շրջանային վարչութեան Գրական միաւորը, համագործակցելով «Սարդարապատ» գրատան, «Ասպարէզ» օրաթերթին, «Հայրենիք» շաբաթաթերթին, «Շանթ» ուսանողական միութեան եւ Հայ Երիտասարդաց Դաշնակցութեան հետ, իր լուման նուիրաբերելով՝ 19 Մարտ 2019-ին կազմակերպեց վերոյիշեալ գիրքին շնորհահանդէսը այս շրջանին համար:
«ԼԻՌԷՈՆ ԽԱՅՐ» վաւերագրական տեսերիզի ցուցադրութիւն (Գանատա)
Ուրբաթ 16 Սեպտեմբեր 2022-ի երեկոյեան ժամը 8:00-ին, նախաձեռնութեամբ Համազգայինի «ՏԱԹԵՒ» Մասնաճիւղի գրական յանձնախումբին տեղի ունեցաւ ԼԻՌԷՈՆ ԽԱՅՐ վաւերագրական տեսերիզի ցուցադրութիւն, ՄՈՒՍԱ ԼԵՐԱՆ ԵՒ ԱՅՆՃԱՐԱՀԱՅՈՒԹԵԱՆ ՊԱՏՄՈՒԹԵԱՆ ՇՈՒՐՋ, Գէմպրիճի Հայ Կեդրոնի Փոստաճեան սրահէն ներս, ներկայութեամբ հարիւրէ աւելի հայորդիներու:
Ձեռնարկի բեմավարուհին՝ Ազիկ Գէորգեան հակիրճ անդրադարձաւ տեսերիզի էութեան, յիշելով՝ որ պատրաստուած է գանատահայութեան հանրածանօթ՝ ՀԱՅ ՀՈՐԻԶՈՆ հեռատեսիլի կայանի տնօրէն եւ հաղորդավար Թամար Շահինեանի կողմէն:
Յիշատակելով նաեւ, որ սոյն ձեռնակի հասոյթը ամբողջութեամբ պիտի տրամադրուի այնճարահայութեան տնտեսական կարիքներուն:
Ձեռնարկը սկիզբ առաւ ներկաներու մէկ վայրկեան յոտնկայս յարգանքի տուրք մատուցելով վերջին օրերուն նահատակուած հայկական բանակի զինուորներու անմահ յիշատակին:
Եղան շարք մը յայտարարութիւններ մասնաճիւղի յառաջիկայ գործունէութեան շուրջ:
Ետքը անցան տեսերիզի ցուցադրութեան, վայրկեաններ անց նկատելի էր սրահին մէջ տիրած լռութիւնը, երբ հանդիսատեսը ամբողջութեամբ իր ներաշխարհով կը փոխադրուէր ՀԱՅՐԵՆԻ ԱՇԽԱՐՀ, ուր կը լսուէր գլգլացող աղբիւրներու ձայնը:
Ներկաները ապրեցան կանաչ մարգագետիններու վրայ ներկայութիւն ըլլալու երազանքը:
Դժբախտաբար ակնթարթի մը պէս անցաւ ժամանակը, փոխանցելով յատկապէս հարուստ աւանդ մը Մուսա լեռնցիի գոյատեւման հոգեբանական առկայ գաղտնիքի տուեալները:
Աւարտին մասնաճիւղը իր երախտագիտական խօսքը փոխանցեց տեսերիզի բեմադրիչ Թամար Շահինեանին, ըսելով. «Ահաւասիկ անգամ մը եւս ձեր կատարած ծառայութիւններու շղթային վրայ օղակ մը աւելցուցիք, թերեւս բառերով կարելի չէ բնութագրել ձեր անսակարկ նուիրումը ներազգային զանազան բնագաւառներէն ներս:
Թող ձեր պայծառատեսութիւնն ու աշխատունակութիւնը ներթափանցեն ու խթան հանդիսանան իւրաքանչիւր ազգայինի ու միութենականի:
Բոլորին անունով կը շնորհաւորենք ձեզ , դուք դարձաք բարի նախանձ ձեւաւորող մեքենայի :
Ներկաներու ծափողջոյններով բեմ հրաւիրուեցաւ բեմադրիչը՝ փոխանցելու իր սրտի խօսքը:
Ան իր խօսքին մէջ անդրադարձաւ Այնճարի հայ աւանի քաշողականութեան եւ լիարժէք հայրենի աշխարհի մէկ մասնիկը ըլլալու հանգամանքին:
Ապա այս առթիւ բարձր գնահատեց «ՏԱԹԵՒ» մասնաճիւղի գործունէութիւնն ու աշխուժացումը գաղութէս ներս:
Ձեռնարկը աւարտին հասաւ Սուրբ Նշան Եկեղեցւոյ դպիրներէն՝ Ռազմիկ Կարպուշեանի կողմէ արտասանուած ՀԱՅ ԶԻՆՈՒՈՐԻ աղօթքով:
ՀԱՄԱԶԳԱՅԻՆԻ ՏԱԹԵՒ ՄԱՍՆԱՃԻՒՂ
«Վայրեր և հայկական կրօնական կալուածներ օսմանեան Թուրքիոյ մէջ, աւերուող ժառանգութիւն մը» գիրքի ներկայացում (Փարիզ)
Երկուշաբթի, 28 Նոյեմբեր 2016-ին , Հայ մշակոյթի Տան մէջ ,Համազգային Փարիզի մասնաճիւղի կազմակերպութեամբ ներկայացուեցաւ հետաքրքրական գիրք մը՝ «Վայրեր և հայկական կրօնական կալուածներ օսմանեան Թուրքիոյ մէջ ,աւերուող ժառանգութիւն մը» :
Գիրքը կ՚ամփոփէ հետազօտութիւները չորս անձերու՝ Յարութիւն Խաչատուրեան, Փաթրիք և Լիւսի Ասլանեան և Ժան Միշել, որոնք աշխատած են երկար տարիներ իրենց անձնական միջոցներով ցանկագրելու հայկական կրօնական կալուածներ օսմանեան Թուրքիոյ մէջ: Անոնք օգտագործած են 1913 թուականի ցանկ մը, որ օսմանեան հրահանգով, Պոլսոյ Պատրիարքութիւնը պատրաստած է :
Այս ցանկէն պատճէն մը ուղարկուած է Էջմիածին և թարգմանուած է 1965-ին օսմաներէնէ հայերէնի, Արամ Սաֆրաստեանի կողմէ :
Գիրքի տպագրութիւնը ստանձնած է Երկիր և Մշակոյթ միութինը : 
Յարութիւն Խաչատուրեան հետաքրքրական ձևով ներկայացուց գործը, ան բացատրեց թէ ի՛նչպէս թուրք պետութիւնը ոչնչացուցած է հայկական հետքերը արևմտեան շրջաներուն մէջ: Ներկաները ուղղեցին շատ մը հարցումներ, որոնց մեծ մասը կը վերաբերէր կորսուած ժառանգութեան հատուցման:
Համազգայինի Մ. եւ Հ. Արսլանեան Ճեմարանի բարերարներէն Արմէն Արսլանեանի յուղարկաւորութիւնը (Պելճիքա)
Շաբաթ, 23 Մայիս 2015-ին, Անվերսի Սուրբ Պոնիֆաս Աւետարանական եկեղցւոյ մէջ, հոծ բազմութեան մը ներկայութեան տեղի ունեցաւ ազգային բարերար, Համազգայինի Պելճիքայի մասնաճիւղի ատենապետ, վաստակաւոր հեծելանուորդ, ՀՄԸՄական՝ Արմէն Արսլանեանի յուղարկաւորութիւնը։
Արմէնի բոլոր բարեկամները ժամանած էին Պելճիքա, Ֆրանսայէն, Անգլիայէն, Լիբանանէն եւ այլ վայրերէ՝ իրենց վերջին հրաժեշտը տալու։
Յուղարկաւորութեան նախագահեց Հայ Առաքելական եկեղեցւոյ Պելճիքայի հոգեւոր հովիւ Զատիկ վարդապետ Աւետիքեան։
Ապա, վերապատուելի Սարգիս Փաշայեան իր սրտի խօսքը փոխանցեց Արմէնի ընտանիքին եւ հարազատներուն։
Անկլիքան եկեղեցւոյ հովիւ վերապատուելի Սթիվըն Սվանսոն խօսք առնելով վերյիշեց քանի մը նկարագրային գիծեր եւ կարդաց փոքր բանաստեղծութիւն մը գրուած Արմէնին կողմէ, երբ ան տակաւին հիւանդանոցն էր։
Համազգայինի Կեդրոնական Վարչութեան ատենապետ Մկրտիչ Մկրտիչեան Համազգայինի մեծ ընտանիքին եւ Համազգայինի կրթական եւ մշակութային բոլոր կառոյցներուն անունով փոխանցեց իր խօսքը։
(խօսքը կու տանք առանձին)
Ապա, Պելճիքայի հայ համայնքի վարչութեան ատենապետ Անտրէ Կիւմիւշճեան, Արսլանեան ընտանիքի եւ Արմէնի բարեկամներուն անունով փոխանցեց իր սրտի խօսքը, ներկայացնելով Արմէնի կենսագրական գիծերը եւ մատնանշելով, թէ Արմէնը հայրենասէր էր. ան հպարտ համազգայնական, աշխուժ հեծելանուորդ, մշակութասէր ու ընկերասէր էր։
Պարոն Կիւմիւշճեանի խօսքէն ետք կարդացուեցաւ Վերապատուելի Րենէ Լեւոնեանի յղած ցաւակցագիրը։ Ապա Արմէն Արսլանեանի որդին՝ Վարդան Արսլանեան, խօսք առնելով վերյիշեց քանի մը հաճելի դրուագներ եւ ըսաւ, թէ Արմէնը միշտ կ՛ըսէր, թէ ինքը երբէ՛ք պիտի չծերանայ ու այս աշխարհէն պիտի հեռանայ իբրեւ երիտասարդ։
Վերջապէս Արմէնի քոյրը՝ Սանտրա, կիթառի նուագակցութեամբ կատարեց երգ մը, որուն բառերը գրած էր Արմէնը։
Յուղարկաւորութիւնը վերջ գտաւ ունկնդրութեամբ «Լեռներ Հայրենի» երգին, որ Արմէն Արսլեանի նախասիրած երգն էր։
Հանգուցեալին մարմինը ամփոփուեցաւ Հոպոքենի «Սքունսըլհոֆ» գերեզմանատունը:
«Չմօտենա՛ք ինծի, տիկի՛ն» թատրերգութեան ներկայացում (Լիբանան)
«Ազդակ» օրաթերթ.- Համազգայինի «Գասպար Իփէկեան» թատերախումբը` Յակոբ Տէր Ղուկասեանի բեմադրութեամբ, Չորեքշաբթի, 12 Փետրուար 2020-ին, երեկոյեան ժամը 8:30-ին, «Յակոբ Տէր Մելքոնեան» սրահին մէջ ներկայացուց Հայկ Յակոբեանի «Չմօտենա՛ք ինծի, տիկի՛ն» թատրերգութիւնը` արաբերէնով:
Սրահը լեցուն էր արաբ եւ հայ թատերասէրներով, որոնք անհամբեր կը սպասէին երկու դերասաններու` Սենտի Ղազարեանի ու Նժդեհ Մկրտիչեանի հետաքրքրական խաղարկումին:
Վարագոյրը բացուելէն ետք, կնկաբոյժ տոքթ. Համբիկը, որ հայ ծագումով տեղացի բժիշկ մըն էր, պատահականօրէն կը յայտնուի տան մը մէջ, ուր կը փորձէ վերջ տալ իր դժբախտ կեանքին, սակայն ճակատագիրը զինք դէմ յանդիման դնելով Ղազարեանի կերպարին հետ` նոր ծալքեր կը բացուին, եւ նիւթը զարգացում կը ստանայ զաւեշտական եւ կատակերգական դարձուածքներով:
Զոյգ դերասաններու ճկուն եւ հրապուրիչ խաղարկութիւնը գրաւեցին հանդիսատեսին ուշադրութիւնը եւ ժպիտով զարդարեցին ներկաներուն դէմքերը:
ՄՏԱՄԱՐԶ
Համազգայինի դաստիարակչական խաղերու բաժանմունքը ուրախութեամբ կը տեղեկացնէ, որ իր պատրաստած նորագոյն խաղ- յաւելուածը՝ «Մտամարզ»ը, արդէն իսկ հասանելի է՝ անվճար, iOS եւ Android համակարգերով բանող բոլոր հեռաձայններուն եւ թապլէթներուն համար։
«Մտամարզ»ը մտքերը մարզող, ընդհանուր զարգացման գիտելիքները հարստացնող, բազմաբնոյթ հարցումներով հետաքրքրական տեղեկութիւններ ուսուցանող, արեւմտահայերէնով մատուցուած մրցում- խաղ մըն է, որ օգտակարը հաճելիին միախառնելով, արդիւնաւէտ ժամանց կ՛ապահովէ 10 տարեկանէն սկսեալ բոլորին համար։
Շնորհակալութիւն՝ Համազգայինի Թորոնթոյի «Գլաձոր» մասնաճիւղին եւ փոքրիկներ Թիլտա եւ Աւագ Սանտրիքներուն, որոնց նիւթական աջակցութեան շնորհիւ կարելի եղաւ պատրաստել սոյն խաղը։
Ներբեռնեցէ՛ք «Մտամարզ»ը, եւ արդիւնաւորեցէ՛ք ձեր ժամանցը։
«Մովսէս Տէր Գալուստեան» գիրքի ներկայացում (Գանատա)
Հաւատարիմ մնալով հայ գիրքին ու մշակոյթին արժէքը բարձր պահելու աւանդին եւ մեծարելու համար Մուսա Լերան հերոսական ինքնապաշտպանութեան զինուորական ղեկավար Մովսէս Տէր Գալուստեանի անձն ու գործունէութիւնը, Հինգշաբթի, 28 Նոյեմբեր 2019-ի երեկոյեան, Համազգայինի «Սանահին» մասնաճիւղի կազմակերպութեամբ, Մոնթրէալի «Արմէն Կարօ եւ Շաքէ Կէօնճեան» կեդրոնին մէջ տեղի ունեցաւ Մովսէս Տէր Գալուստեանի մահուան 35-ամեակին նուիրուած յուշ-երեկոյ, որուն ընթացքին ներկայացուեցաւ պատմական գիտութեանց դոկտոր Աշոտ Ներսիսեանի «Մովսէս Տէր Գալուստեան» գիրքը:
Ներկայ էին գրասէր հայորդիներ, որոնց կողքին՝ Գանատայի Հայոց Թեմի Առաջնորդական Փոխանորդ Գերապատիւ Տ. Գեղարդ Ծայրագոյն Վարդապետ Քիւսպէկեանն ու Մովսէս Տէր Գալուստեանի որդին՝ տոքթ. Վազգէն Տէր Գալուստեանը:
Օրուան բանախօսն էր «Հորիզոն»ի վարիչ-խմբագիր Վահագն Գարագաշեան:
Հանդիսավարը՝ Անահիտ Պալեան, ողջունեց ներկաները, ապա, հակիրճ ակնարկով մը ներկայացուց Մովսէս Տէր Գալուստեանի կենսագրութիւնը, դոկտոր Աշոտ Ներսիսեանի պատմաբանական վաստակն ու օրուան բանախօսին մասնագիտական գործունէութիւնը:
«ՆԵՄԵՍԻՍ» – Համազգայինի «ՍԻՓԱՆ» պարախումբի բարձրորակ ելոյթը (Կիպրոս)
Համազգայինի Կիպրոսի «Սիփան» պարախումբի եւ մանկա-պատանեկան «Նանօր» պարախումբի ելոյթը այս տարի տեղի ունեցաւ 7 Մայիս 2016-ին Ստրովոլոսի քաղաքապետութեան հանդիսասրահին մէջ, արժանանալով սրահը ծայրէ-ծայր լեցուցած աւելի քան 800 հանդիսատեսներու հիացումին:
Ձեռնարկը կը վայելէր Կրթութեան եւ Մշակոյթի նախարար Կոստաս Կատիսի եւ հայ համայնքի պետական ներկայացուցիչ Վարդգէս Մահտեսեանի հովանաւորութիւնը:
Հրաւիրեալներու շարքին էին Միացեալ Նահանգներու եւ Ռուսիոյ, ինչպէս նաեւ տասնեակ մը այլ երկիրներու դեսպանները, երեսփոխաններ, կուսակցութիւններու ներկայացուցիչներ, պետական բարձրաստիճան պաշտօնատարներ եւ մշակութային կազմակերպութիւններու ներկայացուցիչներ:
Վարչութեան ատենապետ Արթօ Դաւիթեանի բացման խօսքէն ու նախարար Կատիսի ողջոյնի խօսքի ընթերցումէն ետք, բեմը բացուեցաւ ու հանդիսատեսներուն առջեւ պարզուեցաւ Նեմրութի հին աստուածներու աւերակ արձանախումբը ներկայացնող լայնատարած պաստառ մը, որուն առջեւ ընթացք առաւ «ՆԵՄԵՍԻՍ» բնաբանով յայտագրի գործադրութիւնը, պարուսոյց Գօգօ Քէլէշեանի գեղարուեստական ղեկավարութեամբ:
«Սիփան» պարախումբը գեղեցկօրէն կատարեց «Իշխանապար», «Վաղարշապատ», «Սպանական», «Լեզկինքա», «Շիրակի Տղաներ», «Տաւիղ», «Քամանչա» եւ «Գիւմրեցիք» պարերը, արժանանալով ներկաներու ջերմ գնահատանքին:
Յատկապէս ողջունելի էր «Սպանական» պարի՝ սպանուհիներու եւ հայուհիներու փոխնիփոխ երեւումը, որ արուեստի գեղեցիկ պահեր ստեղծեց, շնորհիւ պարուսոյց Գօգօ Քէլէշեանի մտայղացումին:
«Նանօր» մանկա-պատանեկան պարախումբը խանդավառութեամբ ներկայացուց «Պարերու Շարան», «Ծաղկած Բալենի», «Հունգարական», «Տօնական» եւ «Ծափ-պար» պարերը, երկարատեւ ծափահարութիւններ խլելով հանդիսատեսներէն:
Երեկոն փակուեցաւ «ՆԵՄԵՍԻՍ» թեմայի ներկայացումով, որ պարարուեստի զգայացունց նմոյշ մը ըլլալէ զատ, «ՍԻՍ» վանկի շեշտադրումով կը խորհրդանշէր նաեւ Արեւմտահայաստանին վերատիրանալու գաղափարը:
Տեսարանը բացուեցաւ գիւղական կնունքի մը խրախճանքով, որ յանկարծ կ՛ընդմիջուի ջարդով ու սարսափով:
Կ՛երեւի ջարդարար ճիւաղը, որ կը հրճուի այս տեսարանով. քիչ ետք կ՛երեւի հայոց հայրապետը, որ եկեղեցական սպասները հաւաքելով ստիպուած կը հեռանայ Սիսէն:
Սակայն շուտով տարագիր հայ զաւակներ կը լուծեն ազգին վրէժը՝ գետին փռելով մարդասպանը ու միանգամընդմիշտ լռեցնելով անոր հիւանդագին քրքիչը:
Վերջին տեսարանը կը ներկայացնէր վրիժառուներուն պարը, որ վերջ գտաւ ներկաներուն որոտընդոստ ծափահարութիւններով: Խուռներամ բազմութիւնը սրահէն մեկնեցաւ հայկական արուեստի հոյակապ երեկոյ մը վայելած ըլլալու արդար գոհունակութեամբ:
Համազգայինի Կիպրոսի «Օշական» մասնաճիւղի «Սիփան» ու «Անի» պարախումբերը, ինչպէս նաեւ մանկա-պատանեկան «Նանօր» պարախումբը, լուրջ դերակատարութիւն ստանձնած են մեր գաղութի նոր սերունդի հայապահպանութեան օրէ օր դժուարացող գործին մէջ:
Համազգայինի այս յանձնառութիւնն ու նաեւ մշակութային միւս նախաձեռնութիւնները պէտք է արժանանան բոլորի անվերապահ քաջալերանքին ու աջակցութեան:
«Նոր Տարի, Նոր Յոյս» հաւաքական ցուցահանդէսի առցանց բացում (Լիբանան)
Հինգշաբթի, 16 Դեկտեմբեր 2021-ին, առցանց բացումը կատարուեցաւ Համազգայինի «Լիւսի Թիւթիւնճեան» ցուցասրահին կազմակերպած «Նոր տարի, նոր յոյս» նիւթով հաւաքական ցուցահանդէսին:
Ցուցահանդէսին կը մասնակցին Լիբանանէն, Հայաստանէն եւ արտերկրէն 120 վաստակաշատ, ինչպէս նաեւ երիտասարդ տաղանդաւոր արուեստագէտներ:
Համազգայինի ցուցասրահի հիմնադրութեան տասնամեակին առիթով կայանալիք ցուցահանդէսին, որ օրին յետաձգուած էր Լիբանանի դիմագրաւած առողջապահական եւ ընկերային-տնտեսական ճգնաժամին պատճառով, ցուցասրահին հետ գործակցած արուեստագէտները իւրաքանչիւրը մէկ արուեստի գործ նուիրելով իր երախտագիտութիւնը յայտնած էր:
Պէյրութի նաւահանգիստի պայթումէն ետք նաեւ կարգ մը արուեստագէտներ իրենց զօրակցութիւնը յայտնեցին ցուցասրահին եւ տրամադրեցին արուեստի մէկական գործեր:
Այս բոլորին հանրագումարը կազմեց 120 արուեստի գործ, եւ այս ցուցահանդէսով անոնք դրուեցան արուեստասէր հանրութեան տրամադրութեան տակ:
«Հայ բժիշկներու, ատամնաբոյժներու եւ դեղագործներու ոդիսականը Հայոց ցեղասպանութեան ընթացքին» գիրքի շնորհահանդէս (Գանատա)
21 Նոյեմբեր 2018-ի երեկոյեան, Մոնթրէալի Հայ Կեդրոնի «Ահարոնեան» սրահին մէջ, կազմակերպութեամբ Համազգայինի Մոնթրէալի «Սանահին» մասնաճիւղի Գրական յանձնախումբին, տեղի ունեցաւ բժիշկ Կարպիս Հարպոյեանի «Հայ բժիշկներու, ատամնաբոյժներու եւ դեղագործներու ոդիսականը Հայոց ցեղասպանութեան ընթացքին» գիրքին շնորհահանդէսը:
Օրուան բեմավար Նանոր Լիպարեան բարի գալուստի իր խօսքին մէջ յայտնեց, թէ գիրքը վաւերագրական արխիւային արժէք կը ներկայացնէ, որովհետեւ գիրքին աւարտին նշուած են ահագին աղբիւրներ, որոնց ուսումնասիրութեամբ մէջտեղ եկած է սոյն գիրքը:
Գեղարուեստական բաժինով հանդէս եկաւ քանոնահար Մեղրիկ Գանձանակեան, որ նուագեց «Անահիտ» երաժշտական կտորը, որմէ ետք բեմավարուհին ներկայացուց բժիշկ Կարպիս Հարպոյեանի հակիրճ կենսագրականը:
ՄըգԿիլ համալսարանի առողջապահական կեդրոնին մէջ գործող բժիշկ Արի Մկրտիչեանի կենսագրականի ներկայացումէն ետք, ան բեմ հրաւիրուեցաւ:
Բժիշկը համապարփակ կերպով ներկայացուց գիրքը, ապա խօսքը փակեց յիշելով ցեղասպանութենէն ճողոպրած բոլոր այն ծնողները, որոնք թերեւս քիչ ուսում ստացած էին, ապրած էին ցեղասպանութենէն վերապրելու եւ աղքատութեան դառն պայմաններ, բայց եւ կրցած էին հասցնել բժիշկներ, ատամնաբոյժներ եւ ուսեալ սերունդ մը:
Ան փակեց իր խօսքը մէջբերելով Հայրպոյեանի գիրքէն «Անոնց շնորհիւ է, որ այսօր մենք պատերէն կը կախենք մեր վկայականները» խօսքը:
Ապա Բժիշկ Հարպոյեան իր սրտի խօսքը, յուզումը, ուրախութիւնն ու երախտագիտութիւնը յայտնեց այս առթիւ, ապա պատասխանեց ներկաներու հարցումներուն:
Աւարտին բեմ հրաւիրուեցաւ Քեպէգի Հայ Բժիշկներու միութեան ներկայացուցիչ բժիշկ Սէրօ Անտոնեան, որ շնորհաւորեց բժիշկ Հարպոյեանը, ուրախութեամբ յայտնեց, թէ ան անդամ է միութեան, ապա մէջբերում մը ըրաւ գիրքին նախաբանէն ըսելով. «Մեր ճիտին պարտքն է չմոռնալ մեր նահատակ գործընկերները, հետապնդենլ մեր արդար դատը եւ մնալ պահանջատէր»:
Սոնա Թիթիզեան
«Փոքր հարուած մը» կատակերգութեան ներկայացում (Լիբանան)
Ուրբաթ, 12 Ապրիլ 2019-ին, Համազգայինի «Արեգ» մանկապատանեկան թատերախումբին կողմէ «Յակոբ Տէր Մելքոնեան» թատերասրահին մէջ ներկայացուեցաւ Լուիս Պլեքի «Փոքր հարուած մը» կատակերգութիւնը` բեմադրութեամբ Հրայր Գալեմքէրեանի, որ «Արեգ»-ի բեմադրիչն է եւ «Արեգ» թատերական դպրոցի գեղարուեստական ղեկավարը:
«Արեգ» թատերախումբը ունեցաւ երկու ելոյթներ` ցերեկային եւ գիշերային:
Ցերեկայինը յատուկ աշակերտական էր:
Հայկական դպրոցներ բարձր կարգերու աշակերտներ մէկուկէս ժամ լուռ հետեւեցան ներկայացումին` ըմբոշխնելով այնքան ժամանակակից նիւթը, կատարեալ հարազատութեամբ փոխանցուած ոճը եւ 16-22 տարեկանի միջեւ տարուբերող պատանի-երիտասարդներու լաւ խաղարկութիւնը:
«Փոքր հարուած մը» կատակերգութեան ձգած տպաւորութիւնը մեծ եղաւ, որովհետեւ անոր հերոսները հանդիսատեսին ուշադրութիւնը կեդրոնացուցին իրենց խաղարկութեան վրայ եւ զայն առաջնորդեցին լուռ մնալու, ժպտալու, խնդալու, լրջանալու, անակնկալի մատնուելու եւ մէկ խօսքով` հետեւելու իրենց:
Դերասանները իրենց խաղարկութեամբ հին ու նոր սերունդները իրարու միախառնեցին` ստեղծելով գեղեցիկ ներդաշնակութիւն մը:
Անոնք իրենց խանդավառութեամբ կրցան ընդգծել հին ու նոր սերունդներուն տարբերութիւնը` կատարեալ սիրով եւ իրարու ամբողջացնելու կշռոյթով:
Տակաւի՛ն. թատերական ներկայացումին ուղղած պատգամը խոր էր եւ այժմէական. անիկա ուղղակիօրէն կապուած էր ներկայ պատանիներուն եւ երիտասարդներուն կեանքին եւ անոնց տուած որոշումներուն:
«ՄԻԱՅՆ ԳՈՐԾՆ Է ԱՆՄԱՀ»
Ուրբաթ, 21 Հոկտեմբեր 2011-ի առաւօտեան ժամը 7։30-ին Համազգայինի Մ. եւ Հ. Արսլանեան Ճեմարանի աշակերտութիւնը, ուսուցչական կազմն ու պաշտօնէութիւնը հաւաքուեցան բակը, ուր դպրոցի տնօրէն Տիգրան Ճինպաշեան պաշտօնապէս գուժեց Ճեմարանի գլխաւոր բարերարներէն Հայկ Արսլանեանի մահը, որ պատահած էր Կիրակի 16 Հոկտեմբերին։
Տնօրէնը անդրադարձաւ Մելանքթոն եւ Հայկ Արսլանեաններու ազգանուէր գործին։
Անոնք աւելի քան 1 միլիոն ամերիկեան տոլար նուիրելով կենդանի դարձուցին Ճեմարանի այժմու կառոյցը՝ իրենց յաւերժական դրոշմը դնելով սերունդներու դաստիարակութեան ու հայապահպանման առաքելութեան մէջ։
Տնօրէնը ըսաւ. «Հարուստ էին անոնք. բայց նաեւ՝ հոգիով հարուստ, որովհետեւ մեծ գոհունակութեամբ կատարեցին իրենց ազնիւ նուիրատուութիւնը։
Հայկ Արսլանեան գործադրեց իր եղբօր՝ Մելանքթոնի (մահացած 1986-ին) խոստումը, եւ այսօր ինչպէս բանաստեղծը կ՚ըսէ՝ «Միայն գործն է անմահ», կ՚անմահանայ անոնց անունը։
Մենք թէեւ ձեւով մը որբի զգացումը կ՚ապրինք այսօր մեր բարերարներուն՝ նախ Մելանքթոնին, ապա Հայկին մահով, բայց ամէն օր պիտի յիշենք զիրենք, որովհետեւ Ճեմարանը տակաւին երկար տարիներ պիտի գոյատեւէ «Մելանքթոն եւ Հայկ Արսլանեան» անունը կրելով»։
Տնօրէնին խօսքէն ետք, ներկաները մէկ վայրկեան լռութեամբ յարգեցին յիշատակը Հայկ Արսլանեանին, որուն թաղումը պիտի կատարուի Շաբաթ 22 Հոկտեմբերին Պելճիքայի մէջ։
«Բագին»-ի ծանօթացում` Պոլսոյ մէջ
Պոլսոյ մէջ տեղի ունեցաւ «Բագին» գրական հանդէսի ներկայացման ձեռնարկ մը: «Հրանդ Տինք» հիմնարկի «Անարատ յղութիւն» շէնքի «Հաւաք» սրահին մէջ տեղի ունեցած ձեռնարկին բանախօսներն էին Համազգայինի Կեդրոնական վարչութեան ատենապետ Մկրտիչ Մկրտիչեան եւ «Բագին»-ի խմբագրական խորհուրդի անդամ Սեւան Տէյիրմենճեան:
Ինչպէս ծանօթ է, 2016-ին «Բագին»-ի խմբագիր նշանակուեցաւ այժմ քանատաբնակ, լիբանանահայ երիտասարդ բանաստեղծուհի ու մանկավարժ Սոնիա Քիլեճեան` խմբագրական նոր խորհուրդի մը գործակցութեամբ:
Իր խմբագրութեամբ արդէն հրատարակուած է հանդէսին 2016-ի առաջին թիւը, որ ամբողջութեամբ նուիրուած է անուանի գրագէտ Գրիգոր Պըլտեանին` վերջինիս ծննդեան 70-ամեակին առիթով:
Գրական զրոյցը տեղի ունեցաւ «Համազգային»-ի Կեդրոնական վարչութեան ատենապետ Մկրտիչ Մկրտիչեանի Պոլիս այցելութեան, ինչպէս նաեւ նոր ուղի մտած «Բագին»-ին առաջին թիւին առիթով:
Նպատակն էր ծանօթացնել «Բագին»-ը, ինչպէս նաեւ անդրադառնալ Գրիգոր Պըլտեանի գրական վաստակին:
«Resident Forever» ժապաւէնի ցուցադրութիւն (Փարիզ)
Երկուշաբթի, 18 Յունուար 2016-ին, Փարիզի Հայ Մշակոյթի տան մէջ, ցուցադրուեցաւ Քորէացի Լիանկ Քիմի վաւերագրական ժապաւէնը, նկարուած 2013 եւ 2014-ի տարիներուն, Հայաստանի սահմանային գիւղերուն մէջ :
Հարիւրէ աւելի հանդիսատեսներ դիտեցին այս ժապաւէնը որ կը ներկայացնէ սահմանային փակ շրջաներու մէջ ապրող ժողովուրդի դժուար պայմաները եւ անհատներուն հողին կառչած մնալը, հակառակ սահմանային պայթուցիկ վիճակին:
Բեմադիրը կ'ուզէ շեշտել այս հարցին համաշխարհային նկարագիրը, այսինքն՝ պարտադրուած պատերազմի ազդեցութիւնը առօրեայ կեանքերուն վրայ:
Գեղեցիկ նկարահանուած, ազդեցիկ պատկերներով ֆիլմը մեծ հետաքրքրութիւն ստեղծեց ներկաներուն մօտ :
«Հնչող Ձայներ»` Արցախի վերջին պատերազմին նահատակուած հերոսներու ստեղծագործութիւններու ժողովածուի շնորհահանդէս (Հայաստան)
21 Մայիս 2021-ին «Խնկօ Ապորի» անուան գրադարանին մէջ տեղի ունեցաւ շնորհահանդէսը Համազգային Հայ կրթական եւ մշակութային միութեան Երեւանի գրասենեակին նախաձեռնութեամբ լոյս տեսած «Հնչող ձայներ» ժողովածուն, որուն մէջ ներկայացուած են Արցախի վերջին պատերազմին նահատակուած հայորդիներուն ստեղծագործութիւնները:
Ժողովածուն կեանքի կոչելու աշխատանքը ստանձնած է Համազգայինի Երեւանի գրասենեակի տնօրէն, հրապարակախօս Ռուզան Առաքելեան, որ այս առիթով արտասանած իր խօսքին մէջ ըսաւ հետեւեալը. «Այս օրը մեր յիշողութեան մէջ պիտի մնայ իբրեւ մեր հերոսներուն արժանին մատուցող օրերէն մէկը:
Մենք չէինք կրնար չանդրադառնալ մեր հերոսներուն ստեղծագործութիւններուն:
Այս ժողովածուին մէջ անոնց կիսատ թողած գործն է:
Երբ կը կարդանք այդ ստեղծագործութիւնները, կը թուի, թէ անոնք հսկայական կեանք մը ապրած են, որովհետեւ անոնց խոհափիլիսոփայական միտքերը մեզ կը տանին շատ աւելի հեռու, քան անոնց ապրած կեանքը:
Մենք անոնց գործը պիտի շարունակենք. անոնք մեզի ձգեցին մէկ պատգամ` պայքարինք, շարունակենք մեր գործը, որ յաղթենք:
Յաղթենք, որ ապրինք», նշեց ան:
Առաքելեան դիտել տուաւ, որ գիրքին մէջ կան 11 հերոսներու ստեղծագործութիւնները, իսկ այս գաղափարը պիտի ունենայ շարունակութիւն, լոյս պիտի տեսնեն նաեւ երկրորդ եւ երրորդ հատորները:
«Փրկութեան Քարտէս» ֆիլմի ցուցադրութիւն (Կիպրոս)
Հինգշաբթի, 17 Նոյեմբեր 2016-ի երեկոյեան, Նիկոսիոյ Համալսարանի «Սինէ Սենթըր» սրահին մէջ Նիկոսիոյ հայութիւնը առիթը ունեցաւ դիտելու «Փրկութեան Քարտէս» ֆիլմը, որուն նիւթը հիւսիսային Եւրոպայէն հինգ միսիոնար կիներու կեանքն էր:
Այդ հինգ կիներն էին՝ դանիացի Մարիա Եաքոպսըն եւ Քարէն Եփփէ, նորվէկիացի Պոտիլ Պիոռն, շուէտացի Ալմա Եոհանսըն, եւ էսթոնացի Հետուիկ Պիւլ:
Հինգ սուրբեր, որոնք իրենց հանգիստ ու բարօր կեանքը թողած, եւ Աստուծոյ ու իրենց խղճի ձայնին ունկնդիր՝ փութացած էին դէպի Արեւմտահայաստան ու Կիլիկիա, հիմնելու համար որբանոցներ:
Անոնք ականատեսներն ու կենդանի վկաները եղան հայկական կոտորածներուն ու ցեղասպանութեան:
Այդ հինգ անձնուէր կիները, որոնք հայ որբերու բանակին կողմէ «Մամա» անունով մկրտուած էին, Թուրքիայէն վտարուելէ ետք վերադարձած էին Միջին Արեւելք ու դարձեալ հիմնած որբանոցներ ու պատսպարաններ, շարունակելով արհաւիրքէն մազապուրծ հայ որբերու փրկութեան գործը:
Համազգայինի Կիպրոսի «Օշական» Մասնաճիւղի կազմակերպած այս ձեռնարկէն, որուն ներկայ էր նաեւ յատկապէս հրաւիրուած ֆիլմի արտադրիչը՝ Մանուէլ Սարբէկեան, ներկաները մեկնեցան խորապէս տպաւորուած, թէ՛ ֆիլմի նիւթէն եւ թէ անոր բարձրարուեստ որակէն, զոր կարելի էր բաղդատել եւրոպական արդի ֆիլմերու լաւագոյններուն հետ:
Ցուցադրութենէն առաջ իր հակիրճ բացման խօսքին մէջ Մանուէլ Սարիբէկեան բացատրութիւններ տուաւ այն դժուար պայմաններուն մասին, որոնց տակ արտադրուած էր ժապաւէնը:
Ան ըսաւ, որ ֆիլմը կարելի էր դիտել ութ տարբեր լեզուներու տարբերակներով, որոնց վրայ շուտով աւելնալու էր նաեւ թրքերէնը:
Վերջաւորութեան, լսելով սրահէն դուրս եկողներուն արտայայտութիւնները, կարելի էր անվարան ըսել, որ «Փրկութեան Քարտէս»ը արժանացած էր ներկաներու անվերապահ գնահատանքին:
«Արձագանգ» ամսաթերթի խմբագիր Արթօ Դաւիթեան ըսաւ, որ ֆիլմի արտադրիչը՝ Մանուէլ Սարիբէկեան արժանի էր ամէն գնահատանքի, նման ֆիլմ մը մէջտեղ բերելուն համար:
Ֆիլմ մը, որ բարձրորակ արուեստով՝ օտար շրջանակներուն լաւագոյնս կը ներկայացնէ ցեղասպանութիւնը:
«Կիպրահայեր» կալքէջի արտօնատէր ու խմբագիր Սիմոն Այնէճեան նշեց, որ այս ֆիլմը Հայ Դատի քարոզչութեան ու ցեղասպանութեան ճանաչման պայքարի ազդեցիկ զէնքերէն է եւ անիկա անպայման պիտի ցուցադրենք նաեւ կիպրացի թուրքերուն, երբ թրքերէն լեզուով տարբերակը պատրաստ ըլլայ:
Իսկ «Մուֆլոն» գրատան տէր եւ տնօրէն Ռութ Քէշիշեան, իր հիացմունքը յայտնելով նշեց, որ այսպիսի գործերով է որ մեր խօսքը լսելի կը դառնայ, նամանաւանդ երբ ցեղասպանութեան մասին կը խօսին ու կը վկայեն օտար ականատեսները:
Ներկաները շնորհաւորեցին նաեւ Համազգայինի վարչութիւնը, որ իր բազմաճիւղ գործունէութեամբ կը ջանայ գաղութին մէջ կենդանի պահել մշակութային որոշ կեանք, հակառակ օրէ օր բազմացող դժուարութիւններուն:
«Ջաւախքեան եւ Արցախեան երանգներ» ցուցահանդէսի առթիւ (Գանատա)
Հայ անհատին համար օժանդակելն ու նպաստելը միշտ ալ եղած են սեփական ինքնութիւնն ու պատկանելութիւնը հիմնաւորող վարքագիծեր։
Տարիներ շարունակ, յատկապէս սփիւռքի մէջ, անհատական թէ հաւաքական ներդրումներ, ողջունելի արդիւնքներով մեծապէս սատարած են Հայաստանի ու Արցախի բարգաւաճման ու յառաջդիմութեան։
Շուրջ 30 գեղանկարներէ բաղկացած ցուցահանդէսի թեման առաւելաբար Արցախի ու Ջաւախքի պարզ ու չքնաշ բնաշխարհն էր, ներկայացուած՝ երանգներու վառ ու ցայտուն համերաշխութեամբ։
Ջաւախքէն խումբ մը պատանիներ եւս, սկսնակ՝ սակայն խոստմնալից իրենց գործերով բաժին բերած էին ցուցահանդէսին, ներկայացնելով ստեղծագործութիւններ եւ դիմանկարներ (ջրաներկով եւ ածխամատիտով)։
Արցախէն մասնակցած էին արհեստավարժ եւ հանրածանօթ գեղանկարիչներ՝ Սամուէլ Թավատեան, Գայեանէ Շուշեցի եւ Յովիկ Գասպարեան, որոնց տաղանդին ու մասագիտացած աշխատանքին արգասիքն էին ներկայացուած իւղաներկ գեղանկարներու գեղեցիկ շարքը։
Ցուցահանդէսի բացումը տեղի ունեցաւ 11, Նոյեմբեր, 2016-ի երեկոյեան։
Ներկայ էին «Գլաձոր» մասնաճիւղի ատենապետուհի Թամար Տօնապետեան, Շրջանային Վարչութեան ներկայացուցիչ Մեղեդի Էթիեմէզեան, մասնաճիւղի եւ յանձնախումբի ներկայացուցիչներ, համազգայնականներ եւ արուեստասէրներ։
Բացումը կատարեց «Գլաձոր» մասնաճիւղի փոխ ատենապետ Արա Հասըրճեան, նշելով, որ Համազգայինը տարիներու ընթացքին յաճախ կազմակերպած է ցուցահանդէսներ, ներկայացնելով սփիւռքէն եւ հայրենիքէն մասնակցած արուեստագէտներու զանազան գործերը։
Ան յատկապէս շնորհակալական խօսք ուղղեց ընկ. Վրէժ Աւագեանին, որուն ջանքերով կարելի եղած էր իրականացնել գեղանկարներու տեղափոխման աշխատանքը, ապա կերպարուեստի յանձնախումբին հետ միատեղ կազմակերպել այս ցուցահանդէսը։
Ընկեր Արան աւելցուց, որ երեք օրերու վրայ երկարող այս ցուցահանդէսը առիթ մըն է, որ թորոնթոհայ արուեստասէր գաղութը մօտէն առնչուի հայրենի արուեստին ու արուեստագէտին հետ, առաւե՛լ ամրացնելով Թորոնթոյէն մինչեւ հայրենիք երկարող օժանդակութեան ցանցը, նպաստելով Արցախի ու Ջաւախքի բարօրութեան։
Պէթթի Փանոսեան
Թատերական ներկայացում՝ Հրանդ Մարգարեանի «Լռութիւն բոլորաձեւ ծիածանի մէջ» երկին (Նիւ Եորք)
Նիւ Եորքի Ռիչմոնտ Շեպարտ թատրոնին մէջ տեղի ունեցաւ ամերիկահայ անուանի գրող-թատերագիր՝ Հրանդ Մարգարեանի « Լռութիւն բոլորաձեւ ծիածանի մէջ» երկը՝ անգլերէն լեզուով:
Բեմադրութիւնը հայ կնոջ մը՝ Շուշանին պատմութիւնն է, անոր ապրումներուն ու մաքառումներուն մասին:
1915-ի ջարդերէն մազապուրծ ըլլալով` ան կը կորսնցնէ իր չորս տարեկան որդին եւ իր կեանքի նպատակը կը դարձնէ գտնել կորած զաւակը:
Հոնկէ կը սկսի անոր ոդիսականը:
Բեմադրութեան կը մասնակցէին թատրոնի եւ շարժապատկերի յայտնի դերասաններ՝ Մայքլ Պերկովիտզը , Թոմմի Պիջջիանին , Ատրէա Մաուլելլան , Ալէն Լուիս Ռիքմանը եւ Սոլոմոն Չիվը:
Բեմադրիչն է Սպենսեր Չանտլերը:
Հանդիսատեսը ջերմութեամբ ծափահարեց Շուշանի դերակատար Լորենի Սրապեանին, որուն դերակատարումը յուզիչ էր եւ տպաւորիչ:
Ներկայացումներէն ետք, ներկաները ջերմ հանդիպում ունեցան եւ շնորհաւորեցին դերասաններն ու երկի հեղինակ՝ Հրանդ Մարգարեանը։
«Սիփան» պարախումբը երկու յաջող ելոյթներ ունեցաւ (Կիպրոս)
Համազգայինի Կիպրոսի «Օշական» Մասնաճիւղի վարչութիւնը ուրախութեամբ կը յայտնէ, որ «Սիփան» պարախումբը 11 եւ 12 Սեպտեմբեր 2015-ին երկու յաջող ելոյթներ ունեցաւ «Միջերկրականեան Ազգագրական Պարի 10-րդ Փառատօն»ի ծիրին մէջ:
Առաջին ելոյթը տեղի ունեցաւ Երի քաղաքին մէջ, իսկ երկրորդը՝ Լառնաքայի ծովափնեայ «Ֆինիկուտես» հրապարակին վրայ, երկու օրերուն ալ ամենախանդավառ ու երկարատեւ ծափահարութիւնները խլելով բազմահազար ներկաներէն:
Լառնաքայի մէջ «Սիփան»ի պարողները իրենց տարազներով մասնակցեցան նաեւ հանդիսութենէն առաջ տեղի ունեցած տողանցքին, ուր տասնեակ մը երկիրներու դրօշներու կողքին ծածանեցաւ նաեւ մեր պանծալի Եռագոյնը:
Յաջորդ օրերուն «Սիփան» ելոյթներ պիտի ունենայ նաեւ՝
26 Սեպտեմբերին Աղլանճա քաղաքի փառատօնին,
30 Սեպտեմբերին Նիկոսիոյ Ռոթարեան Ակումբի միջ-համայնքային բարեսիրական հանդիսութեան, Ստրովոլոսի քաղաքապետութեան հանդիսասրահին մէջ,
4 Հոկտեմբերին «Խրիստոս Ստելիու Եոաննու Հաստատութեան» Բարեկամներու Ակումբի 30-ամեակի հանդիսութեան:
Ս. Վարդանանց երգչախումբի ղեկավար Ատրուշան Հալաճեանի պարգեւատրում (Լիբանան)
Պոլսոյ «Ս. Վարդանանց դպրաց դաս երգչախումբ»-ը Կիրակի, 5 Hոկտեմբեր 2014-ի առաւօտուն, այցելեց Անթիլիաս եւ կատարեց Ս. Գրիգոր Լուսաւորիչ Մայր տաճարի պատարագի երգեցողութիւնը` ղեկավարութեամբ Ատրուշան սրկ. Հալաճեանի:
Պատարագէն ետք, երգչախումբը ներկայ գտնուեցաւ Մեծի Տանն Կիլիկիոյ կաթողիկոսութեան դպրեվանքի 85-րդ ուսումնական-կրթական տարեշրջանի բացման հանդէսին:
Հանդիսութեան աւարտին, Արամ Ա. կաթողիկոս գնահատելով «Ս. Վարդանանց դպրաց դաս երգչախումբ»-ի ղեկավար Ատրուշան սրկ. Հալաճեանի երկար տարիներու ծառայութիւնն ու վաստակը հայ երաժշտութեան մարզին մէջ, զինք պարգեւատրեց Մեծի Տանն Կիլիկիոյ կաթողիկոսութեան «Ս. Մեսրոպ Մաշտոց»-ի շքանշանով:
Ապա, աւելի քան 50 հոգիներէ բաղկացած երգչախումբն ու վարչութեան անդամները, առաջնորդութեամբ երգչախումբի նախագահ Թաթուլ Ծ. վրդ. Անուշեանի, վեհափառ հայրապետին ճաշի հիւրերը եղան:
Հայկական շարժապատկերի ցուցադրութիւն (Յունաստան)
14 Յուլիս 2021-ի երեկոյեան, «Լ. եւ Ս. Յակոբեան» վարժարանի բակին մէջ տեղի ունեցաւ «Համազգային»ի Ատտիկէի «Սօս-Վանի» մասնաճիւղի վարչութեան կազմակերպած հայկական ամառնային շարժապատկերի ցուցադրութիւնը։
Ընտրուածը՝ «Դաւիթ Բէկ», Էտմոնտ Քէօսեյեանի բեմադրութեամբ «Յուսոյ Աստղ» ստեղծագործութեան առաջին մասն էր։ Կեդրոնական դերը կը մարմնաւորէր Էտիշեր Մաղալաշվիլի, նաեւ կը մասնակցէին ժամանակին հանրածանօթ դերասաններ՝ Արմէն Ջիկարխանեան (Մխիթար Սպարապետ), Լաուրա Գէորգեան (Սաթենիկ), Խորէն Աբրահամեան (Տէր-Աւետիս), Սօս Սարգսեան (Մովսէս) եւ ուրիշներ։
Վարչութեան ատենապետ Ժագ Տամատեան շնորհակալութիւն յայտնելով ներկայութեան համար հանդիսատեսներուն եւ կաթողիկէ Գերապայծառին՝ պաստառը տրամադրելու առթիւ, նշեց որ շարժապատկերի արուեստը մօտաւորապէս մէկ դարու գործունէութիւն կը ծաւալէ Հայաստանէն ներս։
Յաջորդաբար, ներկայացուց ժապաւէնին նիւթը՝ հակիրճ պատմական տեղեկութիւններ փոխանցելով ներկաներուն:
«Փոքրիկներու Պատմութեան Օր» (Աւստրալիա)
22 Դեկտեմբեր 2022-ին կրկին կը լսուէին մօտաւորապէս 50 փոքրերու հրճուանքի ձայները՝ Արարատ ակումբի սրահին մէջ։
Աննկարագրելի է անոնց ուրախութիւնը երբ կու գան միասնաբար վայելելու իրենց համար պատրաստուած «Փոքրիկներու Պատմութեան Օր»-ը՝ Համազգային Աւստրալիոյ Շրջանային վարչութեան կազմակերպութեամբ։
Օրուան պատմութիւնն էր «Վարագին Կաղանդի Մաղթանքը», որուն ընթացքին փոքրիկները բաժնեկցեցան իրենց նոր տարուան մաղթանքներն ու փափաքները, եւ փորձեցին կռահել, թէ ի՛նչ էր Վարագին մաղթանքը։
Անոնք սորվեցան հայերէն քանի մը նոր բառեր, որոնցմէ էր «զարմիկ» բառը։
Ձեռային աշխատանքի պահուն, փոքրիկները իրենց մաղթանքները գրեցին իրենց պատրաստած կաղանդ պապուկէ խաւաքարտերուն վրայ։
Յետոյ, փոքրիկները խաղացին հաճելի խաղեր, համտեսեցին պտուղներով պատրաստուած, կաղանդ պապուկի տեսքով համեղ քաղցրաւենին, եւ երգեցին նոր տարուան երգեր։
Յուզիչ էր յատկապէս լսել փոքրիկներուն կաղանդի այն երգերու երգեցողութիւնը, որոնք միայն կը հնչեն հայու մը տունէն ներս եւ անձը կը փոխադրեն իր մանկութեան անմեղ օրերուն։
Աւարտին, Ձմեռ պապը այցելեց անոնց՝ Արարատ ու Մասիս լեռներէն։
Ան իր ուսին շալկած էր խոշոր պարկ մը, որուն մէջի նուէրներով ա՛լ աւելի ուրախացուց փոքրիկները։
Շնորհակալութիւն կազմակերպիչ յանձնախումբին՝ նման անհրաժեշտ նախաձեռնութեան համար, ինչպէս նաեւ տէր եւ տիկ. Գրիգոր եւ Ռիթա Սիմոնեաններուն, որոնք տրամադրեցին օրուան հիւրասիրութիւնը։
«Թեւանիկ» ֆիլմի ցուցադրութիւն (ԱՄՆ)
15 Յունուար 2015-ին, կազմակերպութեամբ Համազգային հայ կրթական եւ մշակութային միութեան, Արցախեան պատերազմի մասին պատմող «Թեւանիկ» ֆիլմը ցուցադրուեցաւ Ուաշինկթընի հայկական Ս. Խաչ եկեղեցիին մէջ:
Ցուցադրութեան ներկայ էին Ուաշինկթընի մէջ հայկական երկու հանրապետութիւններու դիւանագիտական ներկայացուցիչները:
Արցախի գրասենեակէն Ռոպէրթ Աւետիսեան իր խօսքին մէջ կարեւորեց Լեռնային Ղարաբաղի վերաբերեալ ճշմարտութիւնը նաեւ արուեստի միջոցով յայտնի դարձնելու անհրաժեշտութիւնը, իսկ դեսպան Տիգրան Սարգսեանի խօսքով` միջազգային մրցոյթներուն ֆիլմին յաջողութիւնը կը վկայէ, որ «Թեւանիկ»ը կրնայ դիտել եւ դրական ընկալել ոչ միայն հայ հանդիսատեսը, այլեւ՝ օտարը:
Արցախցի բեմադրիչ Ջիւան Աւետիսեան ներկայացուց նաեւ նոր ֆիլմ նկարահանելու ծրագիրը, որ կը կոչուի «Վերջին Բնակիչը»:
«Կարօտի եւ պայքարի ղօղանջներ»-ը (Լիբանան)
Կազմակերպութեամբ Համազգայինի Լիբանանի Շրջանային վարչութեան եւ մասնակցութեամբ Համազգայինի գեղարուեստի դպրոցներու խնամակալութեան, Հայոց ցեղասպանութեան 100-ամեակին առիթով «Կարօտի եւ պայքարի ղօղանջներ» խորագիրով ոգեկոչման ձեռնարկ տեղի ունեցաւ Շաբաթ, 25 Ապրիլ 2015-ին, երեկոյեան ժամը 8:00-ին, «Յակոբ Տէր Մելքոնեան» թատերասրահին մէջ:
Յայտագիրի գեղարուեստական ղեկավարն էր Ռոպերթ Առաքելեան:
Ձեռնարկին բացումը կատարուեցաւ Լիբանանի եւ Հայաստանի քայլերգներուն յոտնկայս ունկնդրութեամբ:
Ապա ձեռնարկը կազմակերպողներուն անունով խօսք առաւ Լուսիկ Աֆարեան, որ յայտնեց, թէ «քաջ գիտենք, որ Հայոց ցեղասպանութեան 100-ամեակին նուիրուած ոգեկոչման ձեռնարկները ինքնանպատակ չեն. իւրաքանչիւրը ունի իր ինքնուրոյն դիմագիծը, իսկ նպատակը անշեղ է բոլորին համար»:
«Պարտքը» (Յունաստան)
Ֆիլոփափուի բլուրին վրայ տեղակայուած՝ հելլէն տոհմիկ պարերու «Տորա Սթրաթու» թատրոնէն ներս, Երկուշաբթի 1 Սեպտեմբեր 2014-ի երեկոյեան, հայ-յոյն ժողովուրդներու պատմութեան ու մշակոյթին նուիրուած յատուկ երեկոյ մը կազմակերպուեցաւ: Երեկոն կը կրէր «Պարտքը» խորագիրը եւ նուիրուած էր երկու ժողովուրդներու երեք հազար տարուան վրայ երկարող աւանդական պատմութեան վրայ:
«Տը կուտ տաքթըր» կատակերգութեան ներկայացում (Լիբանան)
Համազգայինի «Գասպար Իփէկեան» թատերախումբը արդէն իսկ սկսաւ լիբանանահայ արուեստասէրին հրամցնել իր այս տարուան ներկայացումը` Նիլ Սայմընի «Տը կուտ տաքթըր» կատակերգութիւնը, զոր բեմադրած եւ անոր մէջ բեմագրական որոշ փոփոխութիւններ կատարած է Յակոբ Տէր Ղուկասեան:
Հինգշաբթի, 30 եւ Ուրբաթ, 31 Մայիս 2019-ին թատերախումբին հին եւ նոր անդամները` Հրայր Գալեմքէրեան, Ժան Պեքերեճեան, Վարդան Ազնաւուրեան, Սարին Պագալեան, Սիլվա Ատուրեան, Դալար Տէր Սարգիսեան, Զաւէն Պաաքլինի, Նժդեհ Մկրտիչեան, Յարութ Սամոյեան, Գոհարիկ Քերոբեան, Հերմինէ Նիւրբէթլեան, Էթիեան Սէօքիւնեան, «Յակոբ Տէր Մելքոնեան» թատերասրահին բեմը հարստացուցին տարբեր պատկերներով, տարբեր մթնոլորտով, տարբեր ժամանակներու եւ վայրերու մէջ տեղի ունեցող եօթը կարճ տեսարաններով, որոնց նիւթը, ամբողջովին իրարմէ անջատ ըլլալով հանդերձ, կը բովանդակէր հասարակաց գիծեր, զգացումներ, մարդկային մօտեցումներ:
Հետաքրքրական եւ նոր ոճով ներկայացուած այս թատերախաղին ընթացքին հանդիսատեսը կ՛ապրի դերասաններուն հետ, կը զգայ անոնց մարմնաւորած իւրաքանչիւր կերպարին ներաշխարհին վերիվայրումները, կը բարկանայ եղած անարդարութիւններուն, զիջողական կեցուածքներուն, խաբեբայութիւններուն համար, կը խնդայ միամիտ, սրամիտ ու երգիծական պատկերներուն ատեն, կը ցաւի մարդկային արժէքներու ոտնահարման ի տես, կ՛ըմբոշխնէ սիրոյ ու մտերմութեան պահեր, ամուսնացած զոյգերու, հօր եւ որդիի, տիրուհիի եւ վարժուհիի, տնօրէնի եւ պաշտօնեայի յարաբերութիւններուն բաժնեկից կ՛ըլլայ: 
«Պեռնարտա Ալպայի տունը» թատրերգութեան ներկայացում (Լիբանան)
Ուրբաթ, 19 Փետրուար 2016-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ Համազգայինի «Արեգ» թատերախումբի աւագ սերունդը ներկայացուց Ֆետերիքօ Կարսիա Լորքայի «Պեռնարտա Ալպայի տունը» թատրերգութիւնը` գեղարուեստական ղեկավարութեամբ եւ բեմադրութեամբ Ռոպերթ Առաքելեանի:
Երկու արարով թատերախաղը կ՛արծարծէր ընկերային հասարակական խնդիրներ, ազատութեան ձգտում, կարծրատիպեր, բեկուած ճակատագիրներ:
Թատերախաղի հերոսուհիները պայքար կը մղէին յանուն ազատ կեանքի, անկաշկանդ սիրոյ եւ երջանկութեան` կնոջ սահմանուած գիտակցումով եւ կեանքի բնական սպասումներով:
Իգական բարդ ներաշխարհը բացայայտելու պատասխանատուութիւնը դրուած էր Համազգայինի «Արեգ» թատերախումբի աւագ սերունդի ներկայացուցիչներուն ուսերուն վրայ:
«Իտալական Յարդէ Գլխարկը» թատրերգութեան առթիւ (Գանատա)
Համազգայինի Գանատայի մասնաճիւղերու միջեւ փոխ գործակցութեան աշխուժացման ծիրէն ներս, վերջերս Թորոնթոյի մէջ տեղի ունեցաւ Մոնթրէալի «Սանահին» մասնաճիւղի «Պետրոս Ադամեան» թատերախումբին կողմէ ներկայացուած «Իտալական Յարդէ Գլխարկը» երգիծական թատերգութիւնը:
19-րդ դարու երկրորդ կիսուն գրուած թատրերգութեան բնագիրը ֆրանսերէն է, որուն հայերէնի թարգմանութիւնը կատարած է լիբանանահայ թատրոնի վաստակաւոր բեմադրիչ՝ Վարուժան Խտըշեան։ Թատրերգութեան մշակումն ու բեմադրութիւնը ստանձնած էր Համազգայինի Կեդրոնական վարչութեան անդամ Վիգէն Թիւֆէնքճեան։
Համազգայինի «Գլաձոր» մասնաճիւղի հրաւէրով եւ «Դէմ Դիմակ» թատրոնի կազմակերպութեամբ՝ Շաբաթ, 10 Դեկտեմբեր 2016-ին, «Համազգային» թատերասրահէն ներս, թորոնթոհայութիւնը առիթ ունեցաւ վայելելու նշեալ զաւեշտախաղը, ուր հանդիսատեսը շուրջ երկու ժամերու տեւողութեան, ականատեսը դարձաւ այնքան ծիծաղելի դէպքերու եւ իրավիճակներու, երբ նուէր ստացուած իտալական յարդէ գլխարկ մը, դէպքերու անսովոր եւ անսպասելի զարգացումներով իսկական փորձանք կը դառնայ թէ՛ նուէրը ստացողին եւ թէ՝ պատահաբար անոր հանդիպող եւ նոյն օրն իսկ ամուսնութեան պատրաստուող օտարական փեսայի մը գլխուն։
Հինգ արարներէ բաղկացած ներկայացման իւրաքանչիւր բաժինը հանդիսատեսին պարգեւեց հաճելի ու ծիծաղով լեցուն պահեր։
Ներկայացումը յատկանշական էր բեմին վրայ մեծ թիւով դերակատարներու աշխուժ ներկայութեամբ, որոնց անընդհատ շարժումները, խմբային մուտք ու ելքերը, մեղուափեթակի տպաւորութիւնը կը ստեղծէր։
Հիմնական դերեր ստանձնած դերակատարներու գնահատելի խաղարկութեան կողքին, աչքէ չէր վրիպեր նաեւ՝ երկրորդական դերեր ստանձնած կարգ մը դերակատարներու տպաւորիչ խաղարկութիւնը։
Արդարեւ, սկսնակ թէ փորձառու, հիմնական թէ երկրորդական դերեր ստանձնած՝ թիւով 24 դերակատարներու երկար ամիսներու աշխատանքի արգասիքն էր այս բեմադրութիւնը, որուն յաջողութեան համար շնորհակալ եւ քաջալերելի աշխատանք տարած էր յարգելի բեմադրիչը։
Մոնթրէալի մէջ մեծ յաջողութեամբ չորս ելոյթներով հանդէս գալէ ետք, «Պետրոս Ադամեան» թատերախումբը յաջողեցաւ գոհացնել նաե՛ւ թորոնթոհայութեան գեղարուեստական ճաշակը՝ «Իտալական Յարդէ Գլխարկը» թատրերգութեան ներկայացումով։
Աւարտին, «Գլաձոր» մասնաճիւղի փոխ ատենապետ Արա Հասըրճեան շնորհակալութիւն յայտնեց «Պետրոս Ադամեան» թատերախումբի մեծ ընտանիքին, ինչպէս նաեւ՝ հայ մշակոյթին եւ յատկապէս՝ սոյն ձեռնարկի իրագործման համար անձնուիրաբար ծառայող իւրաքանչիւր հայորդիի։
Պէթթի Փանոսեան
«Արամ Մանուկեան Նամականի» գիրքի շնորհահանդէս (Լիբանան)
Լիբանանի մէջ Հայաստանի Հանրապետութեան արտակարգ եւ լիազօր դեսպան Սամուէլ Մկրտչեանի հովանաւորութեամբ, Համազգայինի Լիբանանի Շրջանային վարչութեան Գիր եւ գրականութիւն մասնաճիւղին կազմակերպութեամբ, Չորեքշաբթի, 24 Հոկտեմբեր 2018-ին, Հայաստանի դեսպանատան մէջ տեղի ունեցաւ «Արամ Մանուկեան նամականի» գիրքին շնորհահանդէսը:
Այս առիթով ներկայացուեցաւ նաեւ Հրաչ Տասնապետեանի խմբագրած «Արամ»-ը հատորին նոր վերահրատարակութիւնը, խմբագրութեամբ` Կարօ Յովհաննէսեանի:
Ձեռնարկը սկսաւ Լիբանանի եւ Հայաստանի քայլերգներու ունկնդրութեամբ, ապա բացման խօսքով հանդէս եկաւ Ժաք Յակոբեան:
Ան ըսաւ, որ Համազգայինի Շրջանային վարչութեան Գիր եւ գրականութիւն նորաստեղծ մասնաճիւղը իբրեւ առաջին ծրագիր յարմար նկատած է կազմակերպել պատմաբան Երուանդ Փամպուքեանի խմբագրած եւ Երեւանի պետական համալսարանի Հայագիտական հետազօտութիւններու հիմնարկին հրապարակած «Արամ Մանուկեան նամականի» ստուարածաւալ հատորին շնորհահանդէսը:
Ան ըսաւ. «Մեր պատմութեան երախտաւորները սովոր ենք ներկայացնել անոնց բարոյական նկարագիրին ընդմէջէն` նշելով անոնց անբասիր վարք ու բարքը, մաքրակենցաղ կեանքը, մարդկայնական բարձր յատկանիշները, սակայն երբեք չենք խորանար այն բանին մէջ, թէ անոնք ի՛նչ ունին տալիք այսօր նոր սերունդներուն, քաղաքական ղեկավարութեան թէ պետութեան ղեկին վրայ գտնուող անձնաւորութիւններուն:
Արամ Մանուկեանը եւ իր ժամանակակիցները այն մարդիկն էին, որոնք հայ իրականութեան մէջ յառաջացուցին ազգային-յեղափոխական ուղեգիծը, ազգային-յեղափոխական ուղին, որ, յեղափոխական ամէնօրեայ պայքարի կուտակումներէն եւ փորձառութիւններէն անցնելով, յանգեցուց գրեթէ ոչինչէ հայկական անկախ հանրապետութեան ստեղծման»:
«Յակոբ Օշականի փոքր արձակը» նիւթով դասախօսութիւն (Լիբանան)
Հինգշաբթի, 11 Ապրիլ 2019-ին, երեկոյեան ժամը 7:30-ին, «Ազդակ»-ի «Փիւնիկ» սրահին մէջ տեղի ունեցաւ մամլոյ 150-րդ լսարանը, որուն նիւթն էր «Յակոբ Օշականի փոքր արձակը»:
Նիւթը ներկայացուց Երեւանի պետական համալսարանի հայ նորագոյն գրականութեան ամպիոնի դասախօս Մարինէ Ղազարեան:
Բացման խօսքը արտասանեց «Ազդակ»-ի պատասխանատու խմբագիրներէն Ժագ Յակոբեան, որ իր խօսքը սկսաւ նշելով, թէ այս լսարանը արդէն «Ազդակ»-ի 150-րդ լսարանն է:
Ան ակնարկով մը վերյիշեց «Ազդակ»-ի 150 լսարաններուն նիւթերը, որոնք շօշափեցին եւ քննարկումի առարկայ դարձուցին մեր հայկական կեանքը յուզող իւրաքանչիւր հարց: Ան ընդգծեց անցնող 150 լսարաններուն կարեւորութիւնը` նշելով, որ անոր դասախօսները եւ ներկաները առիթը ունեցան միտքերու աշխուժ փոխանակում կատարելու:
Օրուան դասախօս Մարինէ Ղազարեան ողջունելէ ետք ներկաները շնորհակալութիւն յայտնեց «Ազդակ»-ի, Համազգային հայ կրթական եւ մշակութային միութեան եւ բոլոր անոնց, որոնք աջակցած են իրեն այսպիսի գործի մը իրագործման մէջ:
Ան նշեց, որ «Յակոբ Օշականի փոքր արձակ»-ը զեկուցումին նիւթը նուիրուած է Յակոբ Օշականի մօտ հոգեւորի եւ բնազդայինի միացումին` շեշտելով, թէ ինք կ՛ուսումնասիրէ ոչ թէ Յակոբ Օշականի վէպերը, այլ` անոր վիպակները եւ պատմուածքները: Ղազարեան նշեց, որ հայ մեծանուն գրագէտ եւ քննադատ Յակոբ Օշականի արուեստը ունի կեանքի լայն ընդգրկում եւ գեղագիտական սկզբունքներ, որոնք հիմնուած են այն գաղափարին վրայ, թէ գրել կը նշանակէ կեանք հիւսել:
«The Martyred Armenian Writers 1915-1922» գիրքի ներկայացումը Շիքակոյի մէջ
7 Մարտ 2015-ին, Կլենվիուի (Իլինոյ) Հայ Կեդրոնի «Շահնազարեան» սրահէն ներս տեղի ունեցաւ, Դոկտ. Հրանդ Մարգարեանի պատրաստած «The Martyred Armenian Writers 1915-1922» գիրքին ներկայացումը:
Հայոց Ցեղասպանութեան 100-ամեակին առթիւ, Շիքակոյի «Համազգային»ի կողմէ կազմակերպուած էր այս ձեռնարկը, որուն ընթացքին երիտասարդ քանի մը ընթերցողներ ներկայացուցին կարգ մը բաժիններ:
Օրուան հանդիսավարն էր Թալին Արթինեանը, որ բեմ հրաւիրեց Շիքակոյի «Համազգային»ի ատենապետ Ռիթա Առաքելեանը, ներկայացնելու բացման խօսքը:
Ապա բեմ հրաւիրուեցաւ Դոկտ. Հրանդ Մարգարեանը, որուն մասին շնորհաւորական լսատեսողական պատրաստութիւն մը կատարած էր Հ.Հ. Սփիւռքի նախարար Հրանուշ Յակոբեանը: Ներկաները կրցան ըմբոշխնել այս շնորհաւորական պատրաստութիւնը:
Դոկտ. Հրանդ Մարգարեան շեշտեց թէ, այս գրողները իրենց գագաթի օրերուն մէջ կը գտնուէին ձերբակալուած եւ ապա՝ սպաննուած:
Ատենապետը. գիրքերու ներկայացում՝ յուշ-երեկոյ «Գրիչը կը խօսի կարօտի մասին» (Յունաստան)
Վեց ամիս անցած է, բայց ոչ ոք կը հաւատայ, որ ընկեր Յովսէփ Պարազեան մեզի հետ չէ ֆիզիքապէս։
Սակայն, ան մեզի հետ է սիրտով եւ հոգեպէս՝ ազգային եւ ժողովական կեանքէն ներս ներկայ, մեր կողքին։
Ահա, այսպիսի տրամադրութեամբ եւ յիշատակներով, Կիրակի՝ 8 Դեկտեմբերի 2019-ին, Ֆիքսի «Արամ Մանուկեան» ակումբէն ներս տեղի ունեցաւ գրական երեկոյ՝ նուիրուած ընկեր Պարազեանի գիրքերու ներկայացման։
Համազգայինի Շրջանային վարչութեան կազմակերպած յուշ-երեկոն ձօնուած էր սիրուած, յարգուած հանգուցեալ ատենապետի յիշատակին։
Ներկայ էր անոր յարգարժան ընտանիքը՝ Մայտա Պարազեան եւ զաւակները՝ Արմիկ ու Լոռի Պարազեանները։
Ընկեր Յովսէփի յիշատակը յարգելու համար եկած էին հարազատներ, ընկերներ, գործակիցներ, բարեկամներ։
Ներկայ էին Ազգային վարչութեան անդամներ, Հ.Յ.Դ. Յունաստանի Կեդրոնական կոմիտէի ներկայացուցիչը եւ անդամներ, հոգեւոր հովիւներ, միութիւններու ներկայացուցիչներ։
Երեկոյի բացումը կատարեց Համազգայինի Շրջանային վարչութեան անդամ ընկ. Վերժին Կարապետեան, ապա հրաւիրեց Միհրան Քիւրտօղլեանը ներկայացնելու համար Յովսէփ Պարազեանի հեղինակած երկու գիրքերը։
«Աստղաշարան»ը կանգ առաւ Աթէնքի մէջ
Տհոլի ձայնը կը հնչէ, եւ կը սկսի երաժշտական «Աստղաշարան»ի ճամբորդութիւնը, հայութեան սրբավայրէն՝ Մասիսէն, հայոց աշխարհի արհեստագործութեան եւ բարձր արուեստի ընդմէջէն:
Վարդան Պատալեանի ձայնը մեզ կը տանի ժամանակով, հոգիով ու մտքով:
«Թամամ աշխարհ պտուտ եկայ», կ՚ըսէ Սայաթ Նովան, իսկ՝ հայ կնոջ գեղեցկութիւնը ծաղիկի նման է:
Զայն սիրողը կը խնդրէ. «Սարի սիրուն եա՜ր, սարի մեխակ բեր»:
Հերթին՝ կը միանայ Լուսինէ Միրզախանեան իր մելանուշ ձայնով:
Կը լսուին կախարդական մեղեդիներ եւ փշաքաղող երգեր, ինչպէս՝ «Կռունկ»ը եւ «Պինկէօլ»ը, «Նարեկացի» նուագախումբի ընկերակցութեամբ եւ Արտեմ Խաչատուրի բարձրորակ ղեկավարութեամբ:
«Լուսեղ» պարախումբը Սուրէն Խաչատրեանի պարուսուցչութեամբ կը հմայէ իր ճկուն շարժուձեւերով:
Երաժշտութիւնը, երգը եւ պարային համոյթը, «Հենզելի»ն եւ «Քոչարի»ն հանդիսատեսը կը փոխադրեն դէպի հայոց աշխարհ, մինչ այդ՝ պաստառին վրայ կը ցուցադրուին գորգի ստեղծագործութիւններ եւ պատկերներ Հայաստանի շքեղ վայրերէն. Արարատ, Երեւան, Դիլիջան, Անի, Սարդարապատ:
20 Նոյեմբեր 2019-ին հարիւրաւոր հայեր եւ յոյներ «Christmas Theatre» թատերասրահէն ներս վայելեցինք բացառիկ ներկայացում մը:
«Աստղաշարան» ելոյթը հիմնուած էր Համաստեղի համանուն հեքիաթին վրայ:
«Համազգային»ի Ատտիկէի «Սօս-Վանի» վարչութեան ջանքերով ապահովուած էին 300 տոմսակներ, յատուկ մատչելի գինով, մեր հայրենակիցներուն եւ հայասէրներուն համար, իսկ ժողովուրդի փոխադրութեան համար տրամատդրուած էին երեք ինքնաշարժներ:
Հայաշխարհէն հեռու ապրող հայերը՝ կարօտով լի, «Կռունկ»ին միշտ կը հարցնեն՝ «մեր աշխարհէն խապրիկ մը, չունի՞ս»:
Իսկ եզրակացութիւնը՝ հայրենիքին եւ սփիւռքին մէջ հայը կ’ապրի, կը գոյատեւէ եւ կը ստեղծագործէ:
Ժագ Տամատեան
«Հայոց Պետականութեան Վերածնունդի 100 Էջերը» ալպոմի շնորհահանդէս եւ վաւերագրական լուսանկարներու ցուցադրութիւն Այնճարի մէջ
Կազմակերպութեամբ Համազգայինի «Պարոյր Սեւակ» մասնաճիւղին, Շաբաթ, 22 Սեպտեմբեր 2018-ի երեկոյեան ժամը 7:00-ին «Ս. Զէյթլեան» ժողովրդային կեդրոնի «Մովսէս Տէր Գալուստեան» սրահին մէջ տեղի ունեցաւ Հայաստանի եւ Արցախի հանրապետութիւններու անկախութեանց 27-րդ տարեդարձներուն առիթով ու Հայաստանի Ա. Հանրապետութեան 100-ամեակին նուիրուած «Հայոց պետականութեան վերածնունդի 100 էջերը» ալպոմի շնորհահանդէս եւ վաւերագրական լուսանկարներու ցուցադրութիւն:
Ձեռնարկին բացումը կատարեց Յակոբ Այնթապլեան:
Ան ըսաւ, որ Հայաստանի Ա. Հանրապետութեան 100-ամեակին նուիրուած ձեռնարկներու շրջագիծին մէջ պէտք է ընկալել այս շնորհահանդէսը: «Հայոց պետականութեան վերածնունդի 100 էջերը» ալպոմը գեղատիպ վաւերագրական լուսանկարներով, համապատասխան մասնագիտական ծանօթագրութիւններով կը ներկայացնէ առաջին հանրապետութիւնը, անոր կերտիչները, հիմնական իրագործումները:
Իր խօսքի աւարտին ան ըսաւ. «Բացառիկ հրատարակութիւն, օրաթերթի էջերով ուսումնասիրական բնոյթի յօդուածաշարքերու հրապարակում, արխիւային արժէք ունեցող անտիպ լուսանկարներու հաւաք եւ նկատառելի հաւաքածոյի գոյառում, նման ալպոմ-հատորներու շնորհահանդէսներու կազմակերպում` մեր մարզի համեստ ներդրումն է մեզ իբրեւ ազգ եւ պետականութիւն փրկող մեր ժամանակակից պատմութեան ամէնէն ճակատագրորոշ իրադարձութեան` Հայաստանի Ա. Հանրապետութեան հիմնադրութեան 100-ամեակին առիթով»:
Յասմիկ Այնթապլեանը սրինգով նուագեց «Երազ իմ երկիր հայրենի», ապա Լիլիթ Աբրահամեանը ներկայացուց «Պինկէօլ» եւ «Թռչէի մտքով տուն» երգերը` կիթառի ընկերակցութեամբ Դանիէլ Գըժտրեանի:
Համազգայինի «Պետրոս Ադամեան» թատերախումբի «Կասկածեալը» կատակերգութեան ելոյթները յաջողութեամբ պսակուեցան (Գանատա)
Շաբաթ, 4 եւ Կիրակի, 5 Մայիս 2019-ին, Մոնթրէալի Սուրբ Յակոբ Ազգային վարժարանի «Բաստրմաճեան» սրահին մէջ, Համազգայինի «Սանահին» մասնաճիւղի «Պետրոս Ադամեան» թատերախումբը ներկայացուց Անիթա Հարթի եւ Մորիս Պրատէլի «Կասկածեալը» կատակերգութիւնը, բեմադրութեամբ Լենա Խաչերեանի:
Թատերախաղին թարգմանութիւնը կատարած է Ճորճ Սարգիսեան, մշակումը՝ Լենա Պարսումեան եւ Լենա Խաչերեան, բեմայարդարման պատրաստութիւն՝ Յակոբ Գարայեան, լուսաւորումն ու թեքնիք բաժինը՝ Ռուբէն Սարգիսեան եւ Սերժ Եսայեան, բեմավարութիւնը՝ Անի Տիվարչի եւ Ծովիկ Հայիթեան, իսկ յուշարարութեան պարտականութիւնը ստանձնած էր Լենա Պարսումեանը։
Երեք արարներէ բաղկացող թատերախաղին նիւթը կը ներկայացնէ մոնթրէալաբնակ բազմանդամ ընտանիքի մը առօրեայ կեանքը փոթորկող դէպք մը:
Առաջին արարին սկզբնաւորութեան, ընտանիքին մէջ կը յայտնուի նոր անդամ մը՝ նորածին երեխայ մը, որուն կապակցող գաղտնիքը բացայայտելու համար ընտանիքի բոլոր տղամարդիկը կը դառնան կասկածեալներ:
Պատահարը պատճառ կը դառնայ, որ իւրաքանչիւր կասկածեալ անդամ փորձէ վերյիշել անցնող շրջանին իր գաղտնի արարքներն ու արկածախնդրութիւնները, վարած շուայտ կեանքն ու ցանկամոլութիւնը:
Դէպքերու զարգացման ընթացքին կնճռոտ հարցեր կ'առաջանան. կը վտանգուի իւրաքանչիւրին ընտանեկան-սիրային կեանքը, երբ ի յայտ կու գան անոնց ծածուկ արարքներն ու տղայական սայթաքումները:
Իւրաքանչիւրը ինքնարդարացման համար հաւանական կասկածի առարկայ կ'ուզէ դարձնել ընտանիքի միւս անդամները:
Հանգոյցը կը հասնի իր գագաթնակէտին, թիւրիմացութիւններ կ'առաջանան, ընտանիքին իգական սեռի անդամներն ալ միջամուխ կ'ըլլան դիպաշարերուն հետագայ զարգացումներուն, լուծումներ կ'որոնեն բոլորը, սակայն իւրաքանչիւրը իր հայեցողութեամբ կը փորձէ լուծել հարցը, յաճախ իրարմէ անտեղեակ եւ զիրար հակասող՝ զաւեշտալի պահեր ստեղծելով:
Հանգոյցին անսպասելի լուծումն ու խորհրդաւոր գաղտնիքին անակնկալ բացայայտումը թատերախաղի երրորդ արարին վերջաւորութեան պատճառ կը դառնան, որ կծիկը քակուի, բոլոր հարցերը բարւոք լուծումի մը յանգին, կասկածները փարատին եւ ընտանիքին կասկածեալ անդամները փրկուին անխուսափելի խայտառակութենէ:
Կատակերգութեան չափազանցուած կերպով ներկայացուած դէպքերու զարգացման ընթացքին կը բացայայտուի իւրաքանչիւր անդամի՝ իգական սեռի թէ արական, կասկածեալ անդամի կամ ոչ, յոռի կողմերն ու թերացումները՝ ծիծաղաշարժ կերպով:
Երեւան կու գայ կասկածելիներուն տագնապն ու անձկութիւնը՝ գաղտնաբար գործուած գայթակղութիւններուն բացայայտումի երկիւղէն:
Կատակերգութիւնը ծիծաղաշարժ կերպով կը ներկայացնէ ընտանեկան կեանքը վտանգող գայթումներն ու ընտանիքին անդամներուն վերաբերումը՝ նման հարցերու նկատմամբ:
Դերակատարները յաջողած էին լաւագոյն կերպով ներկայացնել իրենց վստահուած դերերն ու վարպետօրէն կատարել խաղարկութիւնն ու կերպարներուն պատկերացումը:
Բծախնդրութեամբ կատարուած էր բեմի կահաւորումը, դերակատարներուն զգեստաւորումը՝ ըստ դերի, դերակատարներուն վարսայարդարումն ու շպարումը, ինչպէս նաեւ բեմի լուսաւորումն ու երաժշտութեան ներմուծումը. մէկ խօսքով ակներեւ էր բեմադրիչին մասնագիտական հմտութիւնն ու բծախնդրութիւնը՝ թատերախաղի իւրաքանչիւր բարեմասնութեան մէջ, որուն վստահաբար կ'աջակցէին գուլիսին ետեւ իրենց մասնակցութիւնը բերող անձինք:
Նշենք, որ ելոյթներու դադարներուն տեղի ունեցան սուրճի հիւրասիրութիւն եւ քաղցրեղէնի վաճառք, իսկ ելոյթներուն աւարտին «Սանահին» մասնաճիւղի վարչութեան ատենապետ Թամար Շահինեան հանդէս եկաւ շնորհակալական խօսքով,՝գնահատելով աշխատակազմն ու ներկաներուն քաջալերանքը:
Ընդառաջելով ժողովուրդի բուռն փափաքին, յաւելեալ ելոյթ մը եւս տեղի ունեցաւ Ուրբաթ, 10 Մայիս 2019-ին:
Սոնա Թիթիզեան Կէտիկեան
«Լալան Ու Արան» խաղերու շարքին նորութիւնը` «Թիւերու Աշխարհ»
Համազգայինի մանկավարժական բաժանմունքը հրապարակած էր «Լալան ու Արան» խաղերու շարքը` «Գոյներու աշխարհ», «Ձեւերու աշխարհ», «Գիրերու աշխարհ»:
Ահաւասիկ անոնց եկաւ միանալու «Թիւերու աշխարհ»-ը, որ արդէն հրապարակուած է եւ կարելի է առցանց անվճար ներբեռնել iOS եւ android ամէն տեսակի գործիքներու վրայ` այցելելով մեր կայքէջը` www.lalanouaran.com :
«Թիւերու աշխարհ»-ի նիւթական ծախսերու հովանաւորներն են` Գալուստ Կիւլպէնկեան հիմնարկութիւնը եւ Համազգայինի Աւստրալիոյ Շրջանային վարչութիւնը:
Մեր սիրելի մանուկները, աշխարհի ամբողջ տարածքին, կ՛ունենան արդիական չափանիշներով հայերէն լեզուով խաղեր, որոնք կ՛օգնեն անոնց սորվելու գոյները, ձեւերը, թիւերը եւ գիրերը:
Բաժանմունքը կը շարունակէ իր աշխատանքը եւ յառաջիկային նոր ու հետաքրքրական ծրագիրներով հանդէս պիտի գայ:
Այն նուիրատուները, որոնք կը փափաքին դառնալ ծրագիրի մը հովանաւոր եւ կամ օժանդակել այս ծրագիրներու իրագործման, կրնան կապ հաստատել info@lalanouaran.com հասցէին:
Միասնական ճիգերով ճոխացնենք մեր մանուկներուն առօրեան` դաստիարակչական եւ արդիական խաղերով ու գիտելիքներով:
«Հայաստանի թատերական կեանքը` այսօր» նիւթով դասախօսութիւն (Լիբանան)
Ուրբաթ, 5 Ապրիլ 2019-ին, երեկոյեան ժամը 6:00-ին, «Ազդակ»-ի «Փիւնիկ» սրահին մէջ տեղի ունեցաւ մամլոյ 149-րդ լսարանը, որուն նիւթն էր «Հայաստանի թատերական կեանքը` այսօր»:
Նիւթը ներկայացուցին Սօս Սարգսեանի անուան Համազգայինի պետական թատրոնի տնօրէն Արման Նաւասարդեան եւ գեղարուեստական ղեկավար Նարինէ Գրիգորեան:
Մարտիկ Տէմիրճեան ողջունելէ ետք ներկաները յայտնեց, որ Սօս Սարգսեանի անուան Համազգային պետական թատրոնի տնօրէն Արման Նաւասարդեանը եւ գեղարուեստական ղեկավար Նարինէ Գրիգորեանը պիտի ներկայացնեն եւ զեկուցեն ընդհանրապէս Հայաստանի մէջ եւ մասնաւորաբար Համազգային պետական թատրոնի աշխատանքներուն եւ ծրագիրներուն մասին:
Արման Նաւասարդեանը խօսքին սկիզբը անդրադարձաւ Հայաստանի մէջ թատրոնի կառավարման ձեւին եւ ըսաւ, թէ Հայաստանի մէջ թատրոններու հարցը օրհասական է:
Վերջերս օգտագործուած է ՊՈԱԿ բառը, որ կը նշանակէ Պետական ոչ առեւտրային կազմակերպութիւն: ՊՈԱԿ-ներուն մէջ կը գտնուին նաեւ թատրոնները:
Բայց թատրոնները չեն կրնար կառավարուիլ ինչպէս բոլոր ՊՈԱԿ-ները, որովհետեւ թատրոնը իւրայատուկ կառավարման ձեւ կ՛ենթադրէ:
Ան ըսաւ. «Մենք` թատրոնի մարդիկս, կ՛ուզենք , որ թատրոնի կառավարման ձեւը փոխուի եւ թատրոնի մասին օրէնք ըլլայ»:
«Կեանքիս ամէնէն երջանիկ պահերէն մէկը կ’ապրիմ»,- յայտարարեց Ժագ Ս.Յակոբեան (ԱՄՆ)
Այսպէս վկայեց 98-ամեայ, բայց միշտ երիտասարդական աւիւնով լեցուն, ու մի՛շտ խանդավառ, Սփիւռքահայ գրականութեան նահապետ, գրեթէ ամբողջ ութ տասնամեակ անդուլ ծառայած ու ստեղծագործած Ժագ Ս. Յակոբեան, երբ իրեն առիթ տրուեցաւ խօսք առնելու իր մեծարման առթիւ:
Շաբաթ, 7 Փետրուար 2015-ին, Համազգայինի թատերական երկրորդ փառատօնի Կալայի գիշերը` «Շխոնց Միհրան»ի ներկայացումէն առաջ, Կեդրոնական Վարչութեան կողմէ, Համազգայինի բարձրագոյն պատուոյ շքանշանի տուչութիւն կատարուեցաւ հայ գրականութեան անդաստանէն ներս այնքան բեղմնաւոր եւ արգասաբեր գրիչի տէր յայտնի բանաստեղծ, արձակագիր եւ մտաւորական՝ Ժագ Ս. Յակոբեանին:
Համազգայինի Կեդրոնական Վարչութեան անդամ՝ Դոկտ.Վիգէն Եագուպեան խօսք առնելով արագ ակնարկ մը նետեց մեծարեալին գրական հունձքին եւ ներկաներուն վկայեց, թէ «Աւելի քան 77 տարիներու գրական վաստակ ունեցող, Ժագ Ս. Յակոբեան, 1938-ի իր առաջին բանաստեղծական հրատարակութեամբ յուշած էր բոլորին, իր գրիչով յաւիտեան միաձուլուելու իր պաշտած ազգին հետ:
Կը հաւատամ, որ օր մը Ժագ Ս. Յակոբեանի հիւսած երգերն ու երկերը, որոնք կը խորհրդանշեն սփիւռքեան փորձառութեան բազմագոյն խճանկարը, իրենց դերակատարութիւնը պիտի ունենան սփիւռք-Հայաստան արմատներու վերահամադրման կարեւոր ընթացքին մէջ»,- եզրափակեց ան:
Ապա ան բեմ հրաւիրելով Ժագ Ս.Յակոբեանը, անոր կուրծքին զետեղեց Համազգայինի Պատուոյ բարձրագոյն շքանշանը:
Մեծարեալը ոգեշնչուած, երախտագիտական խօսքերով իր գոհունակութիւնը յայտնեց, նա՛խ Աստուծոյ, ապա հայ ժողովուրդին եւ մանաւա՛նդ Համազգայինի Կեդրոնական Վարչութեան, որ այս պատիւին արժանացուցած էր զինք, «Կեանքիս ամէնէն երջանիկ պահերէն մէկն է, որ կ'ապրիմ» վկայելով:
Ներկաները ծափողջոյններով իրենց սէրն ու գնահատանքը յայտնեցին այս տաղանդաշատ գրագէտին, որ ներշնչուելով, ներկաներուն ասմունքեց իր հեղինակած «Հինգ տարեկան մանչուկս այսօր» ոտանաւորը:
Հանդիսականները ուշի ուշով հետեւեցան, այնքա՜ն ապրումով բանաստեղծին գրիչէն բխած ու բերնով արտասանուած յուզիչ տողերը, որոնք հայ մարդուն բնորոշ՝ ազգային երակներուն դպչող, օտարացման հաւանական վտանգի ազդանշաններն էին, իրենց զաւակները օտար վարժարան առաջնորդող ծնողներուն, որոնք այլընտրանք չունէին:
Ժագ Ս. Յակոբեան իր տարերքին մէջ էր:
Ան այլ առիթներով պարգեւատրուած էր զոյգ վեհափառներուն կողմէ, բայց այս մէկը առանձնայատուկ արժէք ունէր, յատկապէս այն պատճառով, որ թատերական փառատօնի մը ընթացքին իր «Կռունկը կը կանչէ» տրամային, ինչպէս կը սիրէր անուանել այդ գործը, վերյուշը կ'ապրէր, զայն համարելով իր կեանքի բախտորոշ մէկ հանգրուանին ապրած փորձառական եւ հոգեբանական ինքնակենսագրութիւնը:
Ահաւասիկ այլ փառաւոր էջ մը, որ կը հարստացնէ Համազգայինի գանձարանը:
Համազգայինի Արեւմտեան Ամերիկայի Շրջանային Վարչութիւն
«Թրի ուիքս ին Երեւան» ֆիլմի բացումը (Լիբանան)
Կազմակերպութեամբ Համազգայինի Լիբանանի Շրջանային վարչութեան, 6 Դեկտեմբեր 2016-ին, «Սինեմասիթի» շարժապատկերի սրահին մէջ տեղի ունեցաւ բացումը «Թրի ուիքս ին Երեւան» ժապաւէնին:
Նախքան ցուցադրութիւնը, Համազգայինի Շրջանային վարչութեան անունով խօսք առաւ Վարդան Ազնաւուրեան, որ իր շնորհակալական խօսքը ուղղեց Լիբանանի մէջ Հայաստանի դեսպան Սամուէլ Մկրտչեանին, որ ներկայ էր այս նախաձեռնութեան, ինչպէս նաեւ «Ամփիր» շարժապատկերի սրահի տնօրէնութեան, որ առաջին իսկ վայրկեանէն մեծ պատրաստակամութիւն յայտնեցին ցուցադրելու այս ժապաւէնը ո՛չ միայն երկու օր, այլ նաեւ յաջորդող օրերուն:
Ապա խօսք առաւ ժապաւէնի արտադրիչ Վիգէն Պայրամեան, որ նախաբան մը ըրաւ ժապաւէնին մասին:
Ան յայտնեց, թէ «Թրի ուիքս ին Երեւան»-ին անդրանիկ ցուցադրութիւնը կատարուեցաւ Երեւանի մէջ, երկրորդը` Լոս Անճելըս, ապա Միացեալ Նահանգներու զանազան քաղաքներու մէջ, անկէ ետք Աւստրալիա, Թորոնթօ եւ Պէյրութ:
Ան յայտնեց, որ հետագային պիտի ուղղուին Եւրոպա` Ֆրանսա, Զուիցերիա եւ Շուէտ:
Վիգէն Պայրամեան ըսաւ, թէ ժապաւէնին նպատակն է պարզ պատմութիւն մը ներկայացնել հանրութեան, եւ յոյս յայտնեց, որ անիկա լաւ ընդունելութիւն կը գտնէ:
Հայալեզու ժապաւէնը կը պատմէ երկու ընկերներու մասին, մէկը` լիբանանահայ, իսկ միւսը պարսկահայ, որոնք կ՛երթան Հայաստան, որպէսզի ժապաւէն մը պատրաստեն իրենց երեւանցի գործընկերոջ հետ:
Անոնք կը ժամանեն մեծ ակնկալիքներով, սակայն ոչ մէկ բան կ՛ընթանայ ըստ նախատեսուածի:
Զանազան խոչընդոտներ յաղթահարելով անոնք ի վերջոյ կ՛իրականացնեն իրենց երազը:
«ԱՆՄՈՌԱՑ ԵՐԳԵՐ» խորագիրով երաժշտական երեկոյ (Գանատա)
Թորոնթոյի գարնանային առաջին արեւաշող օրուան վերջալոյսին հետ սկսած էր Համազգայինի Հայ Կրթական Եւ Մշակութային Միութեան «Գլաձոր» Մասնաճիւղի Երաժշտական Յանձնախումբին կազմակերպած «ԱՆՄՈՌԱՑ ԵՐԳԵՐ» խորագիրը կրող երաժշտական երեկոն։
Ո՞վ կրնար գուշակել, որ Ուրբաթ, 17 Մայիս 2019-ին, Հայ Կեդրոնէն ներս հայաբոյր արշալոյս մը աւետող Համազգայինի նուագախումբի եւ երիտասարդ երգիչներու բազմերանգ կատարումները՝ իրենց իւրայատկութեամբ եւ մասնագիտական բարձր ճաշակով, երեք ժամուան տեւողութեամբ սրահին մէջ գտնուող թորոնթոհայերուն թեւեր պիտի պարգեւէին՝ թռիչք կատարելու դէպի Հայաստան, հայկական մշակոյթով բերկրալի պահեր ապրելու եւ մեր հիասքանչ հայրենիքին պայծառ գարունը վայելելու։
Օրուան հանդիսավար Սարին Փօլատեան-Աբիկեան բարի գալուստ մաղթեց հանդիսատեսներուն, որոնք ուրախ տրամադրութեամբ համխմբուած էին մոմերով ու ծաղիկներով զարդարուած, համեղ ուտեստներով ու քաղցրեղէններով լի սեղաններուն շուրջ։
Հանադիսավարը, անյիշելի դարերէ ի վեր ճամբայ ելած եւ մեզի հասած, հայ երաժշտութեան պարտադիր գոյութեան կարեւորութիւնը շեշտեց հայ անհատի կեանքին բոլոր հանգրուաններուն ընթացքին։
Դարերու մաքառումներէն յաղթական դուրս եկած հայ երգով է, որ հայ մայրը իր մայրական զգացումը փոխանցած է զաւակներուն, հայ երիտասարդ-երիտասարդուհիները երգած են իրենց վառ սէրը, հայ մարտիկը շեփորած է ազգին յաղթանակը եւ հայ պատանին անով սնած ու հասակ առած է։
«Վարդապետի Լռութիւնը»՝ Ֆրեզնոյի մէջ
«Ասպարէզ».- 3 Յունիս 2016-ին, Ուրբաթ երեկոյեան ժամը 7ին տեղի ունեցաւ Վիգէն Չալտրանեանի «Վարդապետի Լռութիւնը» շարժապատկերի ցուցադրութիւնը, Ֆրեզնոյի Ս. Պօղոս եկեղեցւոյ «Պէրպէրեան» սրահին մէջ։
Նախաձեռնութեամբ Համազգայինի «Դանիէլ Վարուժան» մասնաճիւղին, ձեռնարկը կը վայելէր շրջանիս երեք առաքելական եկեղեցիներուն գործակցութիւնը։ Ներկայ էին Հայաստանի Հանրապետութեան պատուոյ հիւպատոս Պերճ Աբգարեան, Տաճատ վրդ. Աշըգեան, Զաւէն քհնյ. Մարկոսեան, Եսայի քհնյ. Պետրոս եւ արուեստասէր հասարակութիւն մը։
«Դանիէլ Վարուժան» մասնաճիւղին կողմէ, ատենապետուհի Սրբուհի Մսրլեան բարի գալուստ մաղթեց ներկաներուն եւ շնորհակալութիւն յայտնեց բեմադրիչ Վիգէն Չալտրանեանին, որ կը ներկայացնէ Հայոց Ցեղասպանութեան հարիւրամեակին առթիւ Կոմիտաս Վարդապետի յիշատակին նուիրուած իր պատրաստած շարժապատկերը։
Կոմիտասեան խնկելի մթնոլորտի մէջ ընկղմած՝ դիտեցինք երկու ժամ տեւող «Վարդապետի Լռութիւնը»։
Շարժապատկերի բնաբանը եւ տուայտալից պատմական դէպքերու յիշատակումը եկան անգամ մը եւս վերանորոգելու Ցեղասպանութեան պատճառած հոգեկան ու ֆիզիքական անդարմանելի աղէտներուն յուշերը։
Ցուցադրութեան աւարտին, բեմադրիչը իր սպառիչ բացատրութիւններով գոհացում տուաւ ներկաներուն կողմէ եղած հարցումներուն։
Վարձքդ կատար յարգելի բեմադրիչ Չալտրանեան։
«Վէրք Հայաստանի» գիրքի մրցանք (Լիբանան)
Հովանաւորութեամբ ՀԱՅՈԳԻ մատենաշարին եւ միացեալ նախաձեռնութեամբ Համազգայինի «Վահէ Սէթեան» հրատարակչատան ու «Ազդակ»-ին, Շաբաթ, 19 Նոյեմբերին, «Ազդակ»-ի «Փիւնիկ» սրահին մէջ տեղի ունեցաւ Խաչատուր Աբովեանի «Վէրք Հայաստանի» վէպի մրցանքը, որուն մասնակցեցան հայկական վարժարաններու միջնակարգ եւ երկրորդական կարգի աշակերտներ:
2010-2011 կրթական տարեշրջանի աւարտին, «Վէրք Հայաստանի» հատորը նուէր տրամադրուեցաւ հայկական բոլոր վարժարաններու միջնակարգ եւ երկրորդական կարգի աշակերտներուն, միաժամանակ հրապարակուեցան այս առիթով կազմակերպուելիք մրցանքին մանրամասնութիւնները:
Մրցանքի բացումը կատարեց վէպի արեւմտահայերէնի փոխադրումը կատարած եւ մրցանքի դատական կազմի անդամ տոքթ. Արմենակ Եղիայեան, որ հարցարաններուն մասին աշակերտներուն ներկայացուց կարգ մը լուսաբանութիւններ:
Ապա Համազգայինի հրատարակչատան եւ «Ազդակ»-ի կողմէ Յակոբ Հաւաթեան շնորհակալութիւն յայտնեց ՀԱՅՈԳի մատենաշարի պատասխանատու Խաժակ Գալուստեանին, որուն ցուցաբերած աջակցութեան շնորհիւ կարելի դարձաւ այս իւրայատուկ մրցանքը կազմակերպել:
Ան շնորհակալութիւն յայտնեց նաեւ վարժարաններու տնօրէնութեանց` իրենց ցուցաբերած գործակցութեան համար, ինչպէս նաեւ շնորհաւորեց աշակերտները` իրենց մասնակցութեան համար:
Ապա, շուրջ երկուքուկէս ժամ աշակերտները ամբողջացուցին գրաւոր հարցարաններու պատասխանները:
Մրցանքը ունէր երկու խմբաւորում` միջնակարգ եւ երկրորդական, մրցանակաբաշխութիւնը տեղի պիտի ունենայ 16 Դեկտեմբեր 2011-ին:
Դատական կազմի անդամներն են` տոքթ. Արմենակ Եղիայեան, Երուանդ Տէր Խաչատուրեան, Յովիկ Պերթիզլեան, Անդրանիկ վրդ. Կռանեան եւ Ժիրայր Դանիէլեան:
«Մենք ենք մեր սարերը» ասմունքի երեկոյ (Գանատա)
Կազմակերպութեամբ Համազգայինի «Սանահին» մասնաճիւղին, Շաբաթ, 15 Նոյեմբեր 2014-ի երեկոյեան ժամը 8-ին, Սուրբ Յակոբ դպրոցի Բաստրմաճեան սրահին մէջ, տեղի ունեցաւ «Մենք ենք մեր սարերը» ասմունքի երեկոն, կատարողութեամբ Անահիտ Պալեանի։
Ներկայ էին 250-ի հասնող գրասէր ազգայիններ։ Ձեռնարկին իրենց մասնակցութիւնը բերին ջութակահար Նայիրի Փիլոյեան, դաշնակահար Խաչատուր Ղազարեան եւ Համազգայինի «Անի» Պարախումբը, գեղարուեստական ղեկավար՝ Էվա Հայրապետեան։
Ասմունքներ կատարուեցան Պարոյր Սեւակէն, Ազնիւ Թորոսեանէն, Վահան Թէքէեանէն, Սիլվա Կապուտիկեանէն, Համբիկ Մարտիրոսեանէն, Սիամանթոյէն, Յուրի Սահակեանէն, Յովհաննէս Շիրազէն, Կամիլայէն, Վահան Տէրեանէն. յայտագիրը իր ազդեցիկ աւարտին հասաւ երբ Գէորգ Էմինի «Սասունցիների Պարը» բանաստեղծութեան ընկերակցաւ «Անի» պարախումբը, «Քոչարի» պարին կատարողութեամբ։
Ձեռնարկի աւարտին, Սանահին մասնաճիւղի ատենապետուհի՝ Թամար Շահինեան Փօլատեան բեմ հրաւիրեց Անահիտ Պալեանի մայրը՝ Ազնիւ Թորոսեան, որ իր կարգին ասմունքեց Հենրիկ Թումանեանի «Մատեան Գոյութեան» կտորը։
Ներկաները մեծ գոհունակութեամբ դուրս եկան սրահէն, բարձր գնահատելով Անահիտի տաղանդը եւ մանաւանդ՝ Համազգայնավայել ձեռնարկը։
«Երգ երգոց»ի համերգները Լիբանանի մէջ
Կազմակերպութեամբ Համազգայինի Լիբանանի Շրջանային վարչութեան, Երեքշաբթի 10 եւ Չորեքշաբթի 11 Մայիս 2011-ին, երեկոյեան ժամը 8:30-ին, «Յակոբ Տէր Մելքոնեան» թատերասրահին մէջ տեղի ունեցան «Երգ երգոց»ի համերգները` ներկայութեամբ մեծաթիւ արուեստագէտներու եւ արուեստասէրներու:
Ելոյթ ունեցան հայրենի երգիչներ Վարդան Պատալեան, Աննա Խաչատրեան, Արմէն Դարբինեան եւ Ռուզան Անդրէասեան:
Երգիչներուն կը նուագակցէր «Երգ երգոց»ի նուագախումբը` ղեկավարութեամբ Արթուր Յակոբեանի:
Համերգին հիւրաբար նաեւ մասնակցեցան Լիբանանի «Երկու աստղ» երգի մրցումին մասնակիցները` Կարօ Կապուտակեան, Հրաչ Կայծակեան, Գարմէն Աճեմեան, Կարօ Ակոբեան, Իվոն Այվազեան եւ Լուսին Տեմիրճեան:
Ձեռնարկին հանդիսավարն էր Խորէն Լեւոնեան, որ նաեւ երգերով բերաւ իր մասնակցութիւնը:
Հայրենի եւ լիբանանահայ երգիչները մեներգներով, զուգերգներով եւ թրիոյով երգեցին աշուղական, ժողովրդային եւ ազգային երգեր` ներկաներուն մօտ ստեղծելով մեծ խանդավառութիւն եւ արժանանալով անոնց ծափահարութիւններուն:
Յայտագիրի իրագործող հայրենի արուեստագէտ եւ բեմադրիչ Վիգէն Ստեփանեան, յայտնեց, թէ հայրենիք-սփիւռք կապը չի հաստատուիր խօսքով, այլ գործով:
«ԶԱՀՐԱՏ 90» գիրքի շնորհահանդէս (Գանատա)
Չորեքշաբթի, 3 Դեկտեմբեր 2014-ի երեկոյեան ժամը 8-ին, Մոնթրէալի Պոլսահայ Միութեան Կեդրոնէն ներս տեղի ունեցաւ գրական երեկոյ, նուիրուած՝ բանաստեղծ Զահրատի ծննդեան 90 ամեակին։
Ձեռնարկը կազմակերպուած էր Պոլսահայ Միութեան «ՄԷԿ» Մշակութային յանձնախումբին եւ Համազգային Հայ Կրթական եւ Մշակութային Միութեան «Սանահին» մասնաճիւղի գրական յանձնախումբին կողմէ։
Ձեռնարկին բացումը կատարեց օրուան հանդիսավար Թագուհի Փափազեան բարի գալուստ մաղթելէ ետք, ան բեմ հրաւիրեց Զարուհի Էլակէօզը, որ ներկաներուն հետ բաժնեց դրուագ մը բանաստեղծին կեանքէն։
Անահիտ Պալեան ասմունքեց բանաստեղծին գործերէն՝ «Մեսրոպաբոյր» եւ «Կոմիտաս», իսկ Իրմա Աշըճեան՝ «Հանդէս» եւ «Մինչեւ Գանատա» կտորները։
Պոսահայ Միութեան «ՄԷԿ» Մշակութային յանձնախումբի ատենապետուհի՝ Իրմա Մերաքեան ներկայացուց օրուան բանախօսը՝ գիտնական, թատերագիր, բանաստեղծ, գրաքննադատ, բեմադրիչ, դերասան, թարգմանիչ եւ դաստիարակ Տոքթ. Հրանդ Մարգարեան, որ յատկապէս հրաւիրուած էր Նիու Ճըրզիէն։
Տոքթ. Մարգարեան power point-ի միջոցաւ յաջողեցաւ ներկաներուն փոխանցել բանաստեղծին ներաշխարհը։
Զահրատի հակիրճ կենսագրականը ներկայացնելէ ետք, ներկաները վայելեցին տարբեր տարիներու ընթացքին գրուած բանաստեղծութիւններուն խոր վերլուծականները, տիպարներու ընտրութեան հմտութիւնը, կեանքի եւ «Ես»ի հանդէպ ունեցած իր մեկնաբանութիւնը, բառի եւ թիւի խաղերը եւ ընդհանրապէս իր իւրայատուկ ոճը, որ միաժամանակ պարզ է եւ խորունկ։
Աւարտին, փակման խօսքը կատարեց Համազգային Հայ Կրթական եւ Մշակութային Միութեան «Սանահին» մասնաճիւղի ատենապետուհի Թամար Շահինեան. ան յատուկ շնորհակալութիւն յայտնեց օրուան բանախօսին՝ իր խորաթափանց վերլուծումին համար, Պոլսահայ Միութեան «Մէկ» Մշակութային Միութեան՝ իրենց սիրալիր գործակցութեան համար եւ վերջապէս՝ 100-է աւելի գրասէր ներկաներուն, որոնց գոհունակութեան արձագանգները կը լսուէին ձեռնարկի աւարտին պատրաստուած սուրճի եւ հիւրասիրութեան սեղանին շուրջ։
Համազգայինի Ռոտոսի «Տիգրան Երկաթ» նորաստեղծ վարչութեան գաթայի հաւաքոյթ (Յունաստան)
Վերապրող ու աշխարհացրիւ հայութեան հիմնական յատկանիշը, ամենուրէք, եղած է հայապահպանումի եւ հայութեան արդար իրաւունքներու հետապնդման պայքարը։
Երկու գերագոյն այս նպատակները յաջողցնելու մղումով՝ Թուրքիոյ ափամերձ Ռոտոս կղզիին մէջ վերջերս հիմնադրուեցաւ Համազգայինի Ռոտոսի վարչութիւնը, որ նորաստեղծ ըլլալով հանդերձ՝ շատ խանդավառ եւ աշխոյժ գործունէութիւն կը ծաւալէ։
Այսպէ՛ս, Կիրակի՝ 7 Փետրուար 2016-ի կէսօրին, Ռոտոսի կեդրոնական SEMIRAMIS հիւրանոցին մէջ, տեղի ունեցաւ Համազգայինի «Տիգրան Երկաթ» վարչութեան կազմակերպած գաթայի հաւաքոյթը, պանդոկի ծայրէ ծայր լեցուն սրահին մէջ, յոյն պաշտօնական հիւրերու ներկայութեան։
Արդէն, այս ձեռնարկը յաջողցնելու աշխատանքը շատ կարճ ժամանակի մէջ իրագործուեցաւ, Հայ Դատի Յանձնախումբի եւ Համազգայինի տեղւոյն վարչութեան ծրագրային ու կազմակերպական հետեւողական աշխատանքին շնորհիւ։
«Գիւղէն իջաւ Ղազարը» թատերական ներկայացում (Աւստրալիա)
15 Հոկտեմբեր 2016-ին Համազգային Նուպար Խաչատուրեան Թատերախումբը հանդէս եկաւ իր երրորդ թատերական ելոյթով՝ «Գիւղէն Իջաւ Ղազարը» խորագրով, հեղինակութեամբ Կարօ Խաչիկեանի, հովանաւորութեամբ թեմիս բարեխնամ Առաջնորդ Տէր Հայկազուն Եպիսկոպոս Նաճարեանի:
Թատերասէր հասարակութիւնը կանուխէն գրաւած էր իր տեղը Zenith դահլիճին մէջ՝ պատրաստ ըմբոշխնելու զաւեշտը, որ ներկայացուեցաւ երկու անգամ՝ կ.ե. 4.30-ին եւ 7.30-ին:
Կատակերգական մօտեցումով եւ շատ կարճ ողջոյնի խօսքէն ետք սկսաւ ծիծաղը:
Իւրաքանչիւր դերակատար մասնագիտական եւ սքանչելի խաղարկութեամբ հանդէս եկաւ եւ հետաքրքրական դարձուց օրուան պատգամը:
Մեր առօրեային հետ առնչութիւն ունեցող ներկայացումը ցոյց կու տար նկարագրի զանազան գիծերը մարդոց, որոնք նիւթապաշտութեան սիրոյն ի՜նչ ի՜նչ քայլերու կը դիմեն հասնելու իրենց երազանքին, ինչպէս նաեւ ցոյց տուաւ որ գիւղացին իր պարզութեամբ միշտ կը գերազանցէ քաղաքացին, որ մոլորուած եւ տարուած է իր խաբեբայութեամբ ու կեղծիքներով լեցուն կեանքին հետ:
Ներկաները ծիծաղին հետ տարին բարոյական մեծ դասեր: Կեանքի դպրոցէն քաղեցին լայն գիտելիքներ:
Թատրոնի աւարտին ընկերուհի Ազնիւ Ինկիլիզեան բեմ հրաւիրեց բոլոր դերակատարները եւ յանձնախումբի անդամները գնահատելելու անոնց տարած տքնաջան աշխատանքը:
Ան պարգեւատրելու բաժինը յանձնեց վաստակաւոր երգչուհի եւ դերասանուհի Զուարթ Սմսարեանին:
Յիշուեցաւ նաեւ, թէ օրուան հասոյթին մէկ մասը պիտի յատկացուի հալէպահայութեան՝ իրենց անմիջական կարիքները հոգալու:
Յայտագրի աւարտին Արժանապատիւ Տէր Պարթեւ Քահանայ Գարաքաշեան տուաւ իր սրտառուչ խօսքը եւ շնորհաւորեց թատերախումբի լման կազմը:
Վարձքը կատար Նուպար Խաչատուրեան Թատերախումբի բոլոր դերակատարներուն:
Ազնիւ Ինկիլիզեան
Ալեքսան Մնակեան (1936-1986)
Ծնած է Պուրճ Համուտ (Լիբանան), 10 Նոյեմբեր 1936-ին։
Սկսած է նուագելու 1952-ին՝ քաջալերուած Հ. Գրիգորիս Հեպոյեանի կողմէ։
1955-1957 ելոյթներ կ՚ունենայ Հալէպի, Պաղտատի, Լիբանանի, Թեհրանի, Պոլսոյ եւ Կիպրոսի մէջ։
1957-1959 Միլանոյի մէջ (Իտալիա) կը կատարելագործէ իր երաժշտական գիտութիւնը՝ աշակերտելով Maestro Fugazza-ի, կը ստանայ միջազգային բազմաթիւ մրցանակներ։
1959-ին կը վերադառնայ Լիբանան, ուր իբրեւ ձեռնադաշնակի վարպետ կը նուագէ Լիբանանի Պետական Ռատիոկայանի նուագախումբին մէջ ու կը դասաւանդէ Պետական Երաժշտանոցին մէջ։
1975-ին իբրեւ գեղարուեստական պատասխանատու կ՚ընկերակցի Համազգայինի պարախումբին, որ կը մասնակցի ՔՈՆՖՈԼԱՆ-ի (Ֆրանսա) միջազգային փառատօնին։
1977-ին նոյն խումբին հետ ելոյթներ կ՚ունենայ Քուէյթ եւ Պարսկաստան։
1978-ին Ծնծղայ մանկական երգչախումբի երգացանկի պատրաստութեան, եղանակներու դաշնաւորման ու գործիքաւորման աշխատանքը կը կատարէ։
1980-ին կը ղեկավարէ ՆԱՆՕՐ մանկապատանեկան երգչախումբը եւ Հ.Յ.Դ. Պատանեկան միութիւններու երգչախումբը։
1981-ին գեղարուեստական պատասխանատու է Համազգայինի ՆԱՆՕՐ պարախումբին, իսկ 1983-ին գեղարուեստական պատասխանատու՝ Համազգայինի պարախումբին։
Ալեքսան Մնակեան իր գործուն մասնակցութիւնը բերած է նաեւ լիբանանահայկական եւ լիբանանեան բազմաթիւ ձեռնարկներու իբրեւ յօրինող, դաշնաւորող, նուագող եւ խորհրդատու։
Ալեքսանդր Թամանեան (1878-1936)
Հայ ճարտարապետ, ճարտարապետութեան ակադեմիկոս (1914 թ), ՀՍՍՀ ճարտարտապետ (1926 թ․)։ 1904 թուականին աւարտած է Պետերբուրգի բարձրագոյն գեղարուեստի ուսումնարանի ճարտարապետութեան բաժանմունքը՝ նկարիչ-ճարտարապետի կոչումով։
1917թ. Ալեքսանդր Թամանեանը կը ստանձնէ Պետրոգրադի գեղարուեստի ակադեմիայի խորհուրդի նախագահի պաշտօնը, կ՚ընտրուի արուեստի գործիչներու միութեան նախագահ:
1919-ին կը տեղափոխուի Երեւան, 1921 թուականին՝ Իրան։
1923-ին կը հրաւիրուի Հայաստան։
Թամանեանը կը դառնայ Ժողկոմխորհին կից պատմական յուշարձաններու պահպանման կոմիտէի ղեկավարը 1923 թուականէն։
Ալեքսանդր Թամանեան կեանքէն կը հեռանայ 1936թ. Փետրուար20-ին:
Թամանեանի առաջին ճարտարապետական աշխատանքն է Երեւանի գլխաւոր յատակագիծը ։
Բազմաթիւ բնակավայրերու կողքին, Երեւանի մէջ անոր նախագծով կառուցուած են աստղադիտարանը (1930-1935), Երեւանի բժշկական ինստիտուտի անատոմիկումի մասնաշէնքը (1926-1933), անասնաբուժական, պոլիտեխնիկական, ֆիզիոթերապետիկ ինստիտուտներու շէնքերը (1927-1932), հանրային գրադարանի(1932-1938) եւ պետհամալսարանի աստղադիտարանի շէնքերը,Այղր լճի գողտրիկ ջրհան կայանը։ Անոր նախագծով կառուցուած է նաեւ Կառավարութեան տունը (1926-1929), Օպերայի եւ բալետի թատրոնը (1926-1953)։
Անթուան Քեհեայեան (Սըր) (1922-2013)
Անթուան Քեհեայեան ծնած է Ատանա, 5 Փետրուար 1922-ին։
Գաղթականութեան ճամբուն վրայ, անցած է զանազան քաղաքներէ եւ վերջապէս հաստատուած Կիպրոս։
Անթուան Քեհեայեան նախ կը յաճախէ Կիպրոսի Թերրա-Սանթա վարժարանը, ապա, նախակրթարանը աւարտելէ ետք, միջնակարգի տարիները կ՚անցընէ Կիպրոսի Ամերիկեան Ակադեմիային մէջ, ուր կը սորվի հաշուապահութիւն եւ անգլերէն լեզու։
Երկրորդական ուսումը կը շարունակէ Պէյրութի International college-ին մէջ։
Ապա կը մտնէ կեանքի ասպարէզ, նախ պաշտօնեայ, սակայն շուտով՝ ուսուցիչ, երբ կը հանդիպի Լեւոն Շանթին։
Սըր-ը կ՚ըսէ. «Ուսուցչութիւնը սիրելս կը պարտիմ Լ. Շանթին. ան զիս ուսուցիչ ձեռնադրեց եւ իրմէ հայերէն սորվեցայ»։
1949-էն սկսեալ Սըր Ճեմարանի անգլերէնի ուսուցիչն էր, իր իւրայատուկ ոճով երկրորդականի աշակերտներուն սորվեցուցած է անգլերէնի ճիշդ առոգանութիւնը եւ քերականութիւնը։
1954-ին կը դառնայ Ճեմարանի գիշերօթիկներու պատասխանատու վարիչ մինչեւ այդ բաժինին փակումը։
Բազմակողմանի հետաքրքրութիւններով՝ Սըր ունէր լայն ու ընդհանուր զարգացում՝ գրականութեան, մանկավարժութեան եւ քաղաքականութեան բնագաւառներուն մէջ։
Արեգ Լուսինեան
Ծնած է 20 Մարտ 1935-ին, Ախալցխա, Վրաստան:
1956-ին աւարտած է Ռոմանոս Մելիքեանի անուան երաժշտական ուսումնարանի ստեղծագործական բաժինը, իսկ 1961-ին՝ Երեւանի Կոմիտասի անուան երաժշտանոցը:
1966-ին զուգահեռաբար կ՚ընդունուի Հայաստանի եւ նախկին Խորհրդային Միութեան երաժշտահաններու եւ երաժշտագէտներու միութիւններու իբրեւ անդամ:
1962-1964 իբրեւ դասախօս պաշտօնավարած է Ռոմանոս Մելիքեանի անուան երաժշտական ուսումնարանին մէջ, իսկ 1971-էն ի վեր կը դասախօսէ Խաչատուր Աբովեանի անուան հայկական մանկավարժական համալսարանին մէջ, ուր 2005-ին արժանացած է փրոֆեսէօրի կոչման:
Արեգ Լուսինեանի ստեղծագործական բազմահարուստ վաստակը կը ներառէ՝ -Երկու համանուագներ՝ «Համանուագ թիւ 1» եւ «Համանուագ-ռիքուեմ»:
-«Միշտ քեզ հետ» օփերեթ:
-Վոքալ-սիմֆոնիք ստեղծագործութիւններ:
-Դաշնակի ստեղծագործութիւններ՝ «Նազանքով պար» երկու դաշնակի համար, «Երիտասարդական պար», դաշնակի շարքեր՝ «Փոքրիկ պատկերներ», «Կրկէս», «Աշխարհի ժողովուրդներու պարեր»…:
Բազմաթիւ առանձին մանրանուագներ, խուսանուագներ, մանկական եւ հայրենասիրական երգերու դաշնակի պատշաճեցումներ:
-Երգեր, խմբերգներ, զուգերգներ, մեներգներ, ռոմանսներ եւ հոգեւոր երգեր՝ հանրածանօթ հայ բանաստեղծներու խօսքերով:
-«Հայրենեաց տաղարան» հայրենասիրական եւ յեղափոխական երգերու մշակումներ:
-Դպրոցականներու եւ պատանիներու համար բազմաթիւ երգեր:
-Մանկապատանեկան օփերաներ՝ «Ուլիկը», «Ծիտը», «Երկինքը փուլ է գալիս»:
Արեգ Լուսինեան Շուշիի «Վարանդա» եւ Լիբանանի «Կարկաչ» երգչախումբերուն համար ստեղծագործած է բազմաթիւ երգեր:
Արմէն Ճենտերէճեան
Ծնած է Երեւան, երաժշտական կրթութիւնը ստացած Տիգրան Չուխաճեանի եւ Չայքովսքիի անուան երաժշտական դպրոցները եւ Կոմիտասի անուան պետական երաժշտանոցը։
Ուսանողական տարիներուն երիտասարդ ջութակահարը կը հրաւիրուի աշխատելու Հայաստանի ձայնասփիւռի եւ հեռատեսիլի պետական նուագախումբէն ներս, իբրեւ առաջին ջութակահարներու խումբի փոխ ղեկավար, մօտաւորապէս 20 տարիներ։
Տակաւին դպրոցական տարիներուն իր եղբօր՝ Աշոտի հետ կը հիմնադրեն «Ճենտերէճեան Տուէթ» (duet), որ մեր իրականութեան մէջ այժմ կը մնայ միակը։
Երկու եղբայրները «Տուէթ»ի կազմով համերգներ կ՚ունենան տասնեակ երկիրներու մէջ։
1992 թուականին ընդունելով աշխարհահռչակ ղեկավար Էմին Խաչատուրեանի հրաւէրը՝ սորվելու նաեւ երաժշտական ղեկավարի արուեստը, Արմէն Ճենտերէճեան գերազանց գնահատանքներով 1997-ին կ՚աւարտէ նաեւ համալսարանի երաժշտական ղեկավարի բաժանմունքը։
Արշակ Խաչատուր Գոլըստըն (1912-2008)
Արշակ Գոլըստըն ծնած է Պարսկաստանի Չարմահալ շրջանի Լիւասիան գիւղը 16 Փետրուար 1912 թուականին: Ան եղած է ընտանիքի երիցագոյն զաւակներէն մէկը, ունենալով երեք եղբայր եւ երկու քոյր:
Ա. Գոլըստընի կեանքը անցած է մեծ վերիվայրումներով ու դժուարութիւններով. տակաւին մանուկ՝ ութ տարեկան, վեց ամիս հօրը մօտ Պասրա քաղաքը անցընելէ ետք, կը ղրկուի Հնդկաստանի Մարդասիրական Ճեմարանը(Կալկադա), իբրեւ գիշերօթիկի աշակերտ:
Ճեմարանի կրթական հիանալի մթնոլորտին մէջ, ուսման կողքին կերտուած է իսկական մարդը Ա. Գոլըստընի մէջ:
Ան եղած է փայլուն աշակերտ ու յարգուած մարզիկ եւ խլած առաջնութիւններ կրթական ու մարզական կեանքի ընթացքին:
Ճեմարանական կեանքի աւարտէն ետք, ան տիրացած է համալսարանական ուսման, միաժամանակ որոշ շրջան մը զբաղած է ուսուցչութեամբ:
Եղած է նաեւ հայկական մարզական ակումբին քարտուղարը:
1937-ին Սինկափուրի մէջ աշխատած է «Էտկար» առեւտրական ընկերութեան մէջ:
Բ. աշխարհամարտին մաս կազմած է կամաւորական գունդերու եւ ռմբակոծումներու ընթացքին վիրաւորուած է եւ գերի բռնուելով ապրած է երեքուկէս տարի գերութեան մէջ:
1945-ին գերութենէ ազատուելէ ետք նաւով ուղեւորութիւն մը ունեցած է դէպի Անգլիա եւ ապա վերադարձած ու վերահաստատուած է Սինկափուր, ուր կարգ մը ընկերութիւններու մէջ աշխատելէ ետք, հաստատած է իր առեւտրական անձնական գործը 1957-ին. նոյն տարին նաեւ Կալկաթայի մէջ ամուսնացած է իր կեանքի ընկերուհիին՝ Տիկին Սօֆիին հետ:
Իր ստեղծած ընկերութիւնը արագօրէն բարգաւաճած է եւ Ա. Գոլըստըն հասած է մեծ յաջողութիւններու առեւտրական գործերու մէջ:
1980-ական թուականներուն Գոլըստըն հաստատուած է Սիտնի:
Իր բարեսիրական կեցուածքին ու հայրենանուէր ոգիին շնորհիւ Մեծի Տանն Կիլիկիոյ Գարեգին Բ. Կաթողիկոսը իրեն Կիլիկեան Իշխանի ու Իշխանուհիի շքանշանները եւ աւելի ուշ, իբրեւ Ամենայն Հայոց Գարեգին Ա. շնորհած է Կաթողիկոսական Կոնդակ:
Կենսագրական այս հարուստ անցեալի կողքին Ա. Գոլըստըն իր առաջին պարտականութիւնը սեպած է առատաձեռնօրէն տալ իր ազգին իր կարելին, եւ իր իշխանական նուիրատուութիւններով Սիտնիի մէջ գոյութիւն ունին ու կը գործեն Համազգայինի Արշակ եւ Սօֆի Գոլըստըն Ճեմարանը եւ Աւստրալահայ ընկերակցութեան կեդրոնը:
Երբ Աւստրալիոյ մէջ հայկական ամէնօրեայ վարժարանի մը կարիքը զգացուեցաւ, համազգայնականներ դիմեցին Ա. Գոլըստընին խնդրելով որ իր նիւթական ներդրումը ունենայ դպրոցի մը կառուցման:
«Գաղափարը սրտիս շատ խօսեցաւ, որովհետեւ ես հայկական վարժարան աւարտած եմ եւ շատ լաւ գիտեմ հայկական դպրոցի դերն ու կարեւորութիւնը նոր սերունդի հայապահպանման համար»,- յայտնեց Ա. Գոլըստըն. ան առանց վարանելու իր պատրաստակամութիւնը յայտնեց քառորդ միլիոն տոլարով օժանդակելու այս նպատակին:
Աշխատանքը սկսաւ, կազմուեցան յանձնախումբեր, հրապարակուեցան յայտարարութիւններ ժողովուրդին մասնակցութիւնը ապահովելու համար, առնուեցան Անկախ Դպրոցներու Ընկերակցութեան արտօնութիւնը, ինչպէս նաեւ քաղաքապետարանի դպրոց կառուցման արտօնութիւնը, եւ այսպէս իրականութեան վերածուեցաւ հայկական վարժարանի գոյութեան հաւատացող բազմահազար նուիրեալներու երազը:
Ա. Գոլըստըն մինչեւ իր կեանքի վերջին օրերը անմիջական կապի մէջ էր դպրոցի տնօրէնութեան, խնամակալութեան եւ Համազգայինի Շրջանային Վարչութեան հետ ու անհրաժեշտութեան պարագային իր կարծիքներով օգտակար կը դառնար հիմնական որոշումներ կայացնելու ընթացքին:
Ա. Գոլըստընի նուիրատուութիւնները ՀԱՍԳ Ճեմարանին հասան աւելի քան երկու միլիոն տոլարի:
Ան այդ բոլորը ըրած է սիրով ու համոզումով, որովհետեւ խոր հաւատք ունէր հայապահպանման գործին նկատմամբ:
Հայկական դպրութեան ամարապնդման ի խնդիր իր կատարած իշխանական նուիրատուութիւններուն համար, 20 Մարտ 2003-ին Համազգայինի Կեդրոնական Վարչութիւնը Ա. Գոլըստընը պատուեց Համազգայինի շքանշանով:
Ա. Գոլըստըն կը մանանայ 9 Օգոստոս, 2008-ին, Սիտնիի մէջ:
Արշաւիր Գազանճեան (1922-2013)
Ծնած էր Գոնիա, 1 Մարտ 1922-ին:
Գաղթած է Աթէնք ընտանիքով եւ հաստատուած Ֆիքսի գաղթակայանը:
Նախնական կրթութիւնը ստացած է Ֆիքսի ազգային վարժարանին մէջ:
Շատ կանուխէն ի յայտ եկած է Արշաւիրի սէրը հայկական թատրոնին հանդէպ, նախ իբրեւ դերասան, ապա բեմադրիչ, բայց նաեւ դերուսոյց, բեմայարդար, զգեստաւորող եւ թատրոնի ներկայացումներու ամէն տեսակի մասնագիտութեամբ:
Իր ուսումը շարունակած է Աթէնքի «Ղեւոնդեան» ֆրանսական լիկէոնը:
Բացի թատրոնէն՝ Արշաւիր նոյն բուռն սէրը ունեցած է նաեւ երաժշտութեան հանդէպ:
Հետեւած է դասընթացքներու եւ սկսած է աքորտէոն նուագել:
Հիմնած է «Տաւիղ», ապա նաեւ «Կոմիտաս» նուագախումբերը:
Ղեկավարած ու բեմադրած է շատ յաջող ժողովրդային օփերէթներ:
1947էն սկսեալ ստանձնած է Համազգայինի թատերախումբին ղեկավարութիւնը, իբրեւ բեմադրիչ, դերուսոյց եւ դիմայարդար, առանց ընդհատումի 70 տարի մասնակցելով յունահայ գեղարուեստական կեանքին:
Թատրոնի հանդէպ իր անսակարկ ծառայութեան համար, 2003-ին իր անունով կոչուեցաւ Համազգայինի Յունաստանի թատերախումբը:
Արշաւիր Գազանճեան կը մահանայ Նոյեմբեր 2013-ին:
Աւետիս Ահարոնեան (1866-1948)
Ծնած է 1866-ին, Իգտիր աւանին մօտ, Մասիսի ստորոտը։
Նախնական ուսումը ստանալէ ետք կ’անցնի Գէորգեան ճեմարան, շրջանաւարտ ըլլալէ ետք կը վերադառնայ իր ծննդավայրը եւ կը նուիրուի ուսուցչութեան։
1898-ին կը մեկնի Եւրոպա։ Լօզանի եւ Փարիզի մէջ կը հետեւի համալսարանական ուսման։
Կ’անդամակցի Հ.Յ.Դ. կուսակցութեան։
Հինգ տարի ետք կ’անցնի Թիֆլիս, ուր կը խմբագրէ «Մուրճ» հանդէսը, կ’աշխատակցի՝ «Յառաջ» եւ «Ալիք» թերթերուն։
Կը ստանձնէ Ներսիսեան վարժարանի տնօրէնութիւնը։
1909-ին ռուսական կառավարութեան կողմէ կը ձերբակալուի իբրեւ կազմակերպական գործիչ («Դաշնակցութեան դատ») եւ երկու տարի կը բանտարկուի։
Ծանր հիւանդ՝ ժամանակաւոր ազատութիւն կը ստանայ եւ Պոլսոյ վրայով կ’անցնի Եւրոպա:
1917-ին Կովկաս դարձած՝ կ’ընտրուի նախագահ «Հայոց Ազգային Խորհուրդ»ին, որ Կովկասեան ճակատի վրայ կը կազմակերպէ հայոց դիմադրութիւնը:
1918-ին, երբ Հայաստանի անկախ Հանրապետութիւնը կը ստեղծուի, Ահարոնեան կ’ընտրուի խորհրդարանի նախագահ, ապա իբրեւ Հայաստանի Հանրապետութեան պատուիրակութեան նախագահ՝ կ’երթայ Պոլիս թուրք կառավարութեան հետ բանակցելու եւ 1920-ին կը ստորագէ Սեւրի դաշնագիրը։
Հայաստանի Հանրապետութեան անկումէն ետք, կը հաստատուի Ֆրանսա, ուր կը շարունակէ ազգային-քաղաքական եւ մշակութային-գրական գործունէութիւնը:
1934-ին, Մարսէյի մէջ «Համազգային»ի եւ Ճեմարանին նուիրուած հանդէսի մը ընթացքին բանախօսելու ատեն բեմին վրայ կաթուածահար կ’ըլլայ եւ ամբողջ 14 տարի հիւանդ կը մնայ, անկարող խօսելու եւ գրելու:
Կը մահանայ 1948-ին եւ կը թաղուի Փարիզի Փէր Լաշէզի գերեզմանատան մէջ:
Իր գործերէն են. «Ազատութեան ճանապարհին» պատմուածքներու շարքը, «Մրրիկի սուրբը», «Արազը», «Ղեղոյի արտը», «Ճամբորդը», «Կաթուշկը», «Լռութիւնը» (վէպ), «Արցունքի հովիտը», «Ոսկի հեքիաթ» (թատերակ), «Քրիստափոր Միքայէլեան», «Իմ գիրքը», «Իտալիայում», եւայլն:
Ակսէլ Բակունց (1899-1937)
Ծնած է Գորիս: Նախնական ուսումը առած է ծննդավայրին մէջ, ապա Գէորգեան Ճեմարան, որուն վերջին շրջանաւարտներէն եղած է:
17 տարեկանին, Շուշիի «Փայլակ» թերթին մէջ իր թղթակցութիւններով խստօրէն քննադատած է ծննդավայրին թերի կողմերը:
Այս շրջանին իբրեւ ուսուցիչ պաշտօնավարած է Լոր գիւղը:
Ուսուցիչի փորձառութիւնը կարեւոր դեր ունեցած է իր կեանքին եւ ապագային ալ իր գրականութեան մէջ:
Ճեմարանէն շրջանաւարտ եղած է 1918-ի սկիզբը:
Գրականութեան մէջ պաշտօնապէս մուտք գործած է Հայաստանի խորհրդայնացումէն վերջ:
1924-ին անդամակցած է Կոմունիստ կուսակցութեան:
«Մարտակոչ»ի մէջ հրատարակած իր գաւառական նամականիներու շարքով ցոյց տուած է լրագրողի մեծ ձիրքեր, ինչպէս նաեւ երգիծական շատ մեծ շնորհ, որ առաւելաբար երեւան կու գայ իր ծննդավայրին նուիրուած մենագրութիւններուն մէջ:
Յետոյ յաջորդաբար աշխատակցած է խորհրդահայ մամուլին, հրատարակելով պատմուածքներու հատորներ:
1937-38-ի քաղաքական հետապնդումներուն ընթացքին, Հայաստանի մէջ, Բակունցի ալ վիճակուեցաւ շատ մը տաղանդաւոր գրողներու եղերական վախճանը. անոնք գնդակահարուեցան՝ սոսկ իրենց վերագրուած կուսակցական անուղղափառութեան համար:
Բաբգէն Յարութիւնեան (1941-2013)
Բաբգէն Յարութիւնի Յարութիւնեան ծնած է 1941-ին Երեւան:
1958-ին Երեւանի Հր. Աճառեանի անուան թիւ 72 միջնակարգ դպրոցը ոսկէ մետալով աւարտելէ ետք` նոյն տարին ընդունուած է Երեւանի պետական համալսարանի Պատմութեան բաժանմունքը, զոր աւարտած է 1962-ին, գերազանցութեան վկայականով:
1963-1966 եղած է նոյն համալսարանի ասպիրանտ:
1968-ին պաշտպանած է թեկնածուական ատենախօսութիւն` «Վայոց ձորը հնագոյն ժամանակներից մինչեւ 1045 թուականը» խորագիրով:
Գիտամանկավարժական գործունէութեան զուգահեռ` 1972-1977 ուսանած եւ գերազանցութեամբ աւարտած է նաեւ ԵՊՀ Իրաւագիտութեան բաժանմունքի հեռակայ բաժինը:
«Մեծ Հայքի վարչաքաղաքական բաժանման համակարգն ըստ «Աշխարհացոյց»-ի (արեւմտեան եւ հարաւային աշխարհներ)» դոկտորական ատենախօսութիւնը պաշտպանած է 1993-ին:
2005-ին անոր շնորհուած է փրոֆէսըրի կոչում, 2006-ին ընտրուած է ՀՀ ԳԱ ակադեմիայի թղթակից-անդամ:
1969-էն մինչեւ մահը կը դասաւանդէր Երեւանի պետական համալսարանին մէջ, 1993-1994 դասախօսած է նաեւ Համազգայինի Պէյրութի Հայագիտական բարձրագոյն հիմնարկին մէջ, իսկ 1995-1996` ԱՄՆ-ի Միչիկանի Տիրպորն համալսարանին մէջ:
1970-1971 եղած է ԵՊՀ արտասահմանեան ուսանողներու հետ աշխատանքներու գծով դեկան, 1983-1985` նոյն համալսարանի կուսկոմիտէի քարտուղարի տեղակալ, 1985-1988`«Երեւանի համալսարան» հրատարակչութեան տնօրէն, 1993-2004` ԵՊՀ Պատմութեան բաժանմունքի տնօրէն, համատեղութեամբ` 1997-2000` ԵՊՀ Հայաստանին յարակից երկիրներու պատմութեան ամպիոնի վարիչ:
2003-ին ընտրուած է ԵՊՀ Հայոց պատմութեան ամպիոնի վարիչ, ուր կը պաշտօնավարէր մինչ մահը, իսկ 2007-2008 համատեղութեամբ վարած է ՀՀ ԳԱԱ-ի ակադեմիկոս-քարտուղարի պաշտօնը:
Բ. Յարութիւնեան արժանացած է Երեւանի պետական համալսարանի ոսկէ մետալի, նոպէլեան մրցանակակիր «Ալպերթ Շուայցըրի» մետալի, ռուսական «Եկատէրինա Մեծ» եւ «Ոսկէ արծիւ ոսկի թագով» գերմանական շքանշաններու:
2006-ին անոր շնորհուած է Մովսէս Խորենացիի մետալ, իսկ 2009-ին` ՀՀ գիտութեան վաստակաւոր գործիչի կոչում:
Պարոյր Սեւակ (1924-1971)
Պարոյր Սեւակ (Ղազարեան) ծնած է 26 Յունուար 1924-ին Չանախչի գիւղին մէջ, ուր ստացած է նախնական եւ միջնակարգ կրթութիւնը:
1945-ին կ’աւարտէ Երեւանի Պետական Համալսարանի բանասիրական բաժանմունքը:
Հետագային կ’անցնի Մոսկուա, ուր կ’աւարտէ «Մաքսիմ Կորքի»ի անուան գրականութեան հիմնարկը եւ աշխատանքի կը սկսի նոյն համալսարանին մէջ իբրեւ աւագ դասախօս:
1967-ին Հայաստանի մէջ «Սայեաթ Նովա» աշխատասիրութեան համար կը ստանայ տոքթորայի աստիճան:
Գրելու սկսած է 11 տարեկանէն:
Ունի բազմաթիւ գործեր, որոնց մեծ մասը քանի մը անգամ տպագրուած է թէ Մայր Հայաստանի եւ թէ սփիւռքի մէջ:
Իր գործերէն են. «Անմահները հրամայում են», «Անհաշտ մտերմութիւն», «Սիրոյ ճանապարհ», «Նորից քեզ հետ», «Անլռելի զանգակատուն», «Երբ մրցում է ամբողջ երկիրը», «Մարդը ափի մէջ», «Սայեաթ Նովա», «Եղիցի լոյս», «Ձեր ծանօթները» (մանկական):
Կը մահանայ 1971-ին ինքնաշարժի արկածի հետեւանքով:
Պերճ Զէյթունցեան (1938-2017)
Արձակագիր, թատերագիր, հրապարակախօս եւ թարգմանիչ Պերճ Զէյթունցեան ծնած է 1938-ին, Աղեքսանդրիա (Եգիպտոս):
Ան 1948-ի հայրենադարձողներէն էր:
Աւարտած է Երեւանի Ղազարոս Աղայեանի անուան միջնակարգ դպրոցը, իսկ 1963-ին՝ Փիդիկորսքի օտար լեզուներու ուսումնարանը:
1963-1964 թուականներուն հետեւած է Մոսկուայի բարձրագոյն բեմագրութեան դասընթացքներուն:
1965-1968 թուականներուն եղած է «Հայֆիլմ» արուեստանոցի խմբագիրը, ապա, 1965-1975՝ հեռուստաֆիլմերու «Երեւան» արուեստանոցի գլխաւոր խմբագիրը։
Աւելի ուշ՝ 1975-1986, ան վարած է Հայաստանի գրողներու միութեան քարտուղարի պաշտօնը:
Եղած է Հայաստանի մշակոյթի առաջին նախարարը՝ 1991-1992:
Պերճ Զէյթունցեանի առաջին գիրքը տպագրուած է 1956-ին:
Հեղինակ է 12 թատերախաղերու, որոնք բեմադրուած են Երեւանի թատրոններուն մէջ:
Գիրքերը թարգմանուած են 11 լեզուներու, ներառեալ՝ ռուսերէնի, անգլերէնի, ֆրանսերէնի եւ արաբերէնի:
Զէյթունցեան պետական մրցանակի կրկնակի դափնեկիր եղած էր, մշակոյթի վաստակաւոր գործիչ, Հռոմի արուեստներու եւ հասարակական գիտութիւններու «Տիբերինա» ակադեմիոյ պատուաւոր անդամ:
2007-ին, Պերճ Զէյթունցեանին յանձնուած է Հայաստանեայց Առաքելական եկեղեցւոյ «Սուրբ Սահակ-Սուրբ Մեսրոպ» բարձր շքանշանը: Ան արժանացած է նաեւ «Հայ արուեստի ասպետ», ինչպէս նաեւ «Երեւանի պատուաւոր քաղաքացի» կոչումներուն:
2013-ին Հայաստանի վարչապետին որոշումով, Պերճ Զէյթունցեան պարգեւատրուած է Հայաստանի վարչապետի յուշամետալով: 2016–ին՝ Հայաստանի Հանրապետութեան Անկախութեան 25 ամեակին առիթով, հայ գրականութեան եւ մշակոյթի զարգացման գործին մէջ իր ներդրած մեծ աւանդին համար Պերճ Զէյթունցեան պարգեւատրուած է Պատուոյ շքանշանով:
Պօղոս Սնապեան (1927-2014)
Ծնած է 11 Օգոստոս, 1927-ին, Մուսա Լերան Պիթիաս գիւղը:
Նախակրթութիւնը կը ստանայ ծննդավայրի եւ Այնճարի «Յառաջ» վարժարանին մէջ:
1944-ին կ՛ընդունուի Երուսաղէմի ժառանգաւորաց վարժարանը եւ կ՛աւարտէ զայն 1949-ին:
1949-ին աւարտելէ ետք, կը վերադառնայ Լիբանան, ուր Այնճարի ու Պէյրութի մէջ կը զբաղի ուսուցչութեամբ:
1950-էն սկսեալ իր գրական եւ քննադատական գործերը լոյս կը տեսնեն «Նայիրի» եւ «Ակօս» հանդէսներուն մէջ:
Աշխատակցած է նաեւ սփիւռքահայ շարք մը թերթերու` պատմուածքներով, տպաւորապաշտ էջերով եւ քննադատական եւ հրապարակագրական յօդուածներով:
Երկու տարի, 1957-ին եւ 1959-ին, լոյս կ’ընծայէ «Միջնաբերդ» գրական տարեգիրքը:
1962 յունուարին, Կարօ Սասունիի խմբագրապետութեամբ, երբ լոյս կը տեսնէ ՀՅ Դաշնակցութեան նախաձեռնութիւնը հանդիսացող գրականութեան եւ արուեստի «Բագին» ամսագիրը, Եդուարդ Պօյաճեանի հետ կը կոչուի խմբագիրի պատասխանատու պաշտօնին:
1962-ին կը մեկնի Փարիզ եւ Սորպոնի եւ Ալիանս Ֆրանսեզի մէջ երկու տարի, իբրեւ ազատ ունկնդիր կը հետեւի գրական եւ իմաստասիրական դասընթացքներու:
Վերադարձին կը շարունակէ «Բագին»-ի մէջ իրեն վստահուած աշխատանքները:
Խմբագիրի պաշտօնը կը վարէ ամբողջ 42 տարի, մինչեւ 2003:
Միաժամանակ կը դասաւանդէ հայ գրականութիւն, Այնճարի եւ Պէյրութի ազգային երկրորդական վարժարաններու աւարտական դասարաններուն մէջ:
1966-1973-ին մաս կը կազմէ «Ազդակ» օրաթերթի խմբագրութեան, իբրեւ ազգային եւ գրական- մշակութային էջերու պատասխանատու խմբագիր:
Եղած է Մեծի Տանն Կիլիկիոյ կաթողիկոսութեան մէջ հաստատուած (1966) «Գէորգ Մելիտինեցի» գրական մրցանակի դատակազմի անդամ եւ խմբագրած է աւելի քան 50 գրական հատոր:
1983-էն 2003 աւանդած է հայ գրականութիւն` Համազգայինի Հայագիտական բարձրագոյն հիմնարկի բոլոր դասարաններուն:
2007-էն մինչեւ իր մահը ստանձնած էր «Ազդակ»-ի գրական յաւելուածի խմբագրութիւնը:
Պօղոս Սնապեանի տպագիր առաջին գրութիւնը, չափածոյ կտոր մը` «Տաղ տրտմութեան», լոյս կը տեսնէ Երուսաղէմի վանքին պաշտօնաթերթ «Սիոն»-ի մէջ, իսկ լոյս ընծայած առաջին հատորը, վիպակ մը` «Ժամանակ չկայ», 1953-ին, Պէյրութ:
Անկէ ետք լոյս ընծայած է վիպական, քննադատական ու հրապարակագրական բնոյթի աւելի քան 30 հատոր ու հրատարակելի ունի նոյն սեռի տասէ աւելի գործեր:
Խմբագրած ու հրատարակած է նաեւ տարբեր հեղինակներէ վերցուած 75 հատոր:
2003-ին արժանացած է Հայաստանի Հանրապետութեան «Մովսէս Խորենացի» շքանշանին, Մեծի Տանն Կիլիկիոյ կաթողիկոսութեան «Ս. Մեսրոպ Մաշտոց» շքանշանին, Համազգայինի Կեդրոնական վարչութեան «Համազգային»-ի շքանշանին, իսկ 2010-ին` Մեծի Տանն Կիլիկիոյ կաթողիկոսութեան Հայրապետական օրհնութեան գիրին:
Պօղոս Սնապեան կը մահանայ 14 Յունիս, 2014-ին:
Տոքթ. Ատրինէ Գարագաշեան
Տոքթ.Ատրինէ Գարագաշեան ծնած է 1927-ին, Լիբանանի մէջ՝ Տէր Զօրի անապատէն ճողոպրած ընտանիքի մը ծոցին:
Լեւոն Շանթի Տնօրէնութեան շրջանին, շրջանաւարտ դարձած է Նշան Փալանճեան ճեմարանէն, որմէ ետք՝ բժշկական համալսարանէն:
1951-էն մինչեւ 1976, իբրեւ բժիշկ աշխատած է Միացեալ Ազգերու Կազմակերպութեան կողմէ Պաղեստինի մէջ բացուած հիւանդանոցին մէջ:
1976-էն ետք բացած է իր անձնական դարմանատունը, յաճախ ձրիօրէն դարմանելով օգնութեան կարօտ ընտանիքներու զաւակները, անոնց համար դառնալով բարեխնամ մայր մը:
Տոքթ. Գարագաշեան սատարած է նաեւ իր դպրոցին՝ Ճեմարանին, որուն մարզամշակութային սրահը իր անունը կը կրէ այսօր:
Ան արժանացած է Համազգայինի Կեդրոնական Վարչութեան շքանշանին՝ Համազգայինի կրթական հաստատութիւնները հետեւողական կերպով իր գուրգուրանքին առարկայ դարձուցած ըլլալուն համար:
Սփիւռքի Նախարար Հրանուշ Յակոբեան Երուսաղէմի մէջ Ոսկի Մետալով պարգեւատրած է Տոքթ.Ատրինէ Գարագաշեանը՝ մանուկներու պաշտպան բժշկուհին, որ միաժամանակ հայ լեզուի պաշտպանական բանակի զինուոր մըն է:
Դոկտ. Հրանդ Մարգարեան
Հրանդ Մարգարեան գիտնական է, թատերագիր, բանաստեղծ, թատերագէտ, գրաքննադատ, բեմադրիչ եւ դերասան:
Ծնած է Պասրա, Իրաք 1938-ին:
Նախնական ուսումը ստացած է Մարկիլի Հայ Ազգային Վարժարանին մէջ ապա յաճախած պետական երկրորդական վարժարան:
Աւարտած է Պաղտատի Գիտութեանց Քոլէճը եւ 1962-ին անցած է Ամերիկա, ուր ստացած է Մագիստրոսի ապա Տոքթորայի վկայականները տարրաբանութեան մէջ եւ Մագիստրոս վկայականը Management of Technology ճիւղին մէջ:
Եղած է գիտական հետազօտող ապա՝ տարրաբանութեան Փրոֆէսոր Նիւ Եորք Նահանգի պետական համալսարանին մէջ:
Տոքթորայի ուսման զուգահեռ, թատերական դաստիարակութիւն ստացած է յաճախելով Circle in the Square, Նիւ Եորք Համալսարան եւ Schrieber Studio թատերական նշանաւոր դպրոցները:
Առաջին անգամ բեմ բաձրացած է 1956-ին, Մարկիլ, Պասրա, Իրաք, Յակոբ Պարոնեանի՝ Մեծապատիւ Մուրացկաններու մէջ «բանաստեղծի»ն դերով:
Առաջին բեմադրութիւնը կատարած է 1958-ին Պաղտատի Հայ Երկսեռ Երիտասարդաց Միութեան մէջ, իր հեղինակած բարեկենդանի սքէչներով յունական կեդրոնական ձեւաւորումով:
Մարգարեանի թատերական գործունէութիւնը ծաւալած է Միացեալ Նահանգներու մէջ:
1967-ին հիմնադրած է Մասիս թատերախումբը, որ հետագային վերակոչուեցաւ Համազգայինի Թատերախումբ:
2005-ին հիմնադրեց Նիւ Ճըրզիի «Համազգայինի պատանեկան թատերախումբը»:
Մարգարեան 1985-1995 վարած է Վարագ Պարբերաթերթի խմբագրի պաշտօնը:
2006-էն ի վեր անդամ է Համազգայինի Բագին Պարբերաթերթի խմբագրական կազմին:
1967-էն ցայսօր, ամբողջ 43 տարի, ղեկավարն է Համազգայինի Նիւ Եորքի թատերախումբին:
Հեղինակ է 27 թատերախաղերու- 24 հայերէն, 2 անգլերէն, 1 հայ-անգլերէն:
Ղեկավարած է 55 թատերական եյոյթներ:
Կատարած է 55 տիպարներու դերեր, որոնցմէ մէկը Assignment Berlin շարժանկարին մէջ:
Հրատարակած է 7 թատերախաղեր, բանաստեղծական հատոր մը՝ «Ենթաեսէն Փշրուած» եւ «Քարաձայն Պատարագ» Արեւմտեան Հայաստան կատարած ուխտագնացութեան առթիւ:
2006-ին Հայաստանի Գրողներու Միութեան հրաւէրով, խմբագրեց «Հայաստանի թատերագիրներ» անգլերէն գիրքը:
Իր թատերախաղերը ներկայացուած են ԱՄՆ, Քանատա, Հայաստան, Լիբանան, Սուրիա, Յունաստան եւ Անգլիա:
Դոկտ. Մարի Ռոզ Ապուսէֆեան
Հանրածանօթ դերասանուհի,բեմադրիչ, հեղինակաւոր հրապարակագիր, բանաստեղծ, իր տեսակին մէջ եզակի մենաթատրոնի արուեստի հիմնադիր Մարի Ռոզ Ապուսէֆեանը, աշխարհի տարբեր երկիրներու ՝ Ամերիկայի, Գանատայի, Միջին Արեւելքի, Եւրոպայի, Աւստրալիոյ, բոլոր հայահոծ գաղութներու բեմերուն վրայ իր իւրայատուկ բարձր արուեստով դարձած է հայ մշակոյթի մեկնաբանն ու հայ արուեստի պատգամախօսը:
Մարի Ռոզը առաջին դերասանուհին է, որ հայ բեմ բարձրացուց մէկ դերասանուհիի կատարումը, միաժամանակ հեղինակ-մեկնաբան, բեմադրիչն ու կատարողը ըլլալով իր ներկայացուցած գործերուն:
Անձամբ կը գրէ ու կը մշակէ իր բոլոր ներկայացումները, երաժշտական ձեւաւորումը, անձամբ ալ կը ներկայացնէ իր ինքնատիպ մեկնաբանութեամբ` «Այս Երեկոյ Վ. Տէրեանի հետ», «Կարսից Տրոյա», «Մոռանա՞լ Եղեռնը», «Տատրագոմի Հարսը», «Կոստան Զարեան», «Խենթը», «Ծակ Պտուկը», «Անլռելի Զանգակատուն», «Եւ Այդ Թուին էր», «Ժամադրութիւն սիրոյ հետ», «Սեւակի Մեծ Սէրը» եւ այլ ներկայացումներ:
Առաջին եւ միակ դերասանուհին է, որ միայնակ 21 տարբեր դերերով 1987-ին ներկայացուց Ֆ. Վերֆելի հռչակաւոր՝ «Մուսա Լերան 40 օրերը» վէպը:
Դերասանուհին իր բարեսիրական ելոյթներով կ՚օժանդակէ Համազգայինի, ՀՕՄ-ի, Հայ Դատի բարգաւաճմանը:
Մարի Ռոզը իր թատերական կրթութիւնը ստացած է Երեւանի Գեղարուեստա-Թատերական Ինստիտուտին մէջ, եղած է «Արշալոյս» նորարական Թատրոնի հիմնադիրներէն:
Այնուհետեւ երկար տարիներ աշխատած է Երեւանի Տրամադիկական, այժմեան՝ Ղափլանեանի անուան Թատրոնին մէջ, բազմաթիւ դերեր ստանձնած հեռուստատեսային եւ ռատիոյի գրական-թատերական հաղորդումներու մէջ, նկարահանուած Հայֆիլմի մէջ:
1983-էն ան կ՚ապրի Սան Ֆրանսիսքոյի մէջ (ԱՄՆ), ուր եւ իր մասնակցութիւնը կը բերէ սփիւռքի թատերական կեանքի աշխուժացման:
Կոմիտաս Վարդապետ (1869-1935)
Ծնած է 1869-ին, Փոքր Ասիոյ Կուտինա կամ Քէօթահիա քաղաքին մէջ:
Մէկ տարեկանին կը կորսնցնէ մայրը, 1880-ին նաեւ հայրը՝ Գէորգ Սողոմոնեանը:
1880-ին կը յաճախէ Էջմիածնի Գէորգեան վարժարանը, որուն լսարանական բաժինը կ'աւարտէ 1893-ին:
1895-ին վարդապետ կը ձեռնադրուի:
1896-ին կ'երթայ Պերլին՝ կատարելագործելու իր երաժշտական ուսումը:
Երաժշտագէտ Ռիխարտ Շմիթի կ'աշակերտէ ուղիղ երեք տարի, միաժամանակ հետեւելով համալսարանի փիլիսոփայութեան դասընթացքներուն:
1899-ին, Էջմիածին վերադառնալով, կը նշանակուի Մայր Աթոռի երաժշտապետ եւ երգեցիկ խումբի ղեկավար:
Տարիներ շարունակ՝ Կոմիտաս Վարդապետ մասնագիտական հմտութեամբ կը ձայնագրէ, կ'ուսումնասիրէ, կը վերլուծէ, բազմաձայնի կը վերածէ հայ ժողովրդական եւ եկեղեցական երգերը, կը շրջի Կովկասի եւ Եւրոպայի մեծ կեդրոնները, ուր համերգներ կու տայ, ինչպէս նաեւ՝ դասախօսութիւններ հայ երաժշտութեան եւ երգին մասին:
1909-ին կ'անցնի Պոլիս, ուր կը մնայ մինչեւ 1915 եւ կը շարունակէ իր գործունէութիւնը, Մեծ եղեռնը վերջ կու տայ Կոմիտասի ստեղծագործական կեանքին:
Հայ ժողովուրդին տառապանքն ու սպանդը կ'ազդեն իր հոգիին ու մտքին վրայ:
1919-էն մինչեւ իր մահը Կոմիտաս կը մնայ Փարիզ, հոգեբուժական հիւանդանոցի մէջ:
Կը մահանայ 1935-ին:
1936-ին աճիւնները կը փոխադրուին Երեւան եւ բացառիկ շուքով կը թաղուին «Կոմիտասի Այգի» հանրային պարտէզի բացօթեայ պանթէոնին մէջ:
Կալիա Նովենց (1937-2012)
Ծնած է 1937-ին, Երեւան։
Իր ստեղծագործական կենսագրութիւնը սկսած է 1958-ին` աւարտելով Երեւանի պետական թատերական ուսումնարանի դերասանական բաժանմունքը եւ աշխատանքի անցնելով Կապանի պետական թատրոնին մէջ:
Այնուհետեւ երկար տարիներ ան աշխատած է Սունդուկեանի անուան ակադեմիական, Գիւմրիի Վարդան Աճէմեանի անուան, Երեւանի Հրաչեայ Ղափլանեանի անուան, Սօս Սարգսեանի գլխաւորած «Համազգային» թատրոններուն մէջ:
Կեանքի վերջին տարիներուն ան Պարոնեանի անուան երաժշտական երգիծական թատրոնի դերասանուհի էր:
Հայ թատրոնի եւ շարժանկարի նշանաւոր վարպետ Կալիա Նովենց հայկական շարժանկար բերաւ հայ կնոջ կերպարը, անոր տառապանքներն ու լուռ հեծեծանքները։
Աւելի քան 50 դեր թատրոնի մէջ, ռատիոբեմադրութիւններու մէջ, հարիւրէ աւելի կրկնօրինակումներ, բայց այս բոլորին կողքին դերասանուհիին մեծագոյն ներկայութիւնը շարժանկարի մէջ էր, ուր ան նկարահանուեցաւ «Բարեւ, ես եմ», «Մենք ենք, մեր սարերը», «Այս խաչմերուկում», «Հին օրերի երգը», «Նահապետ», «Մեր մանկութեան տանգոն» , «Գիքորը» , «Սպիտակ անուրջներ» , «Կտոր մը երկինք», մօտ երեք տասնեակ շարժանկարներու մէջ:
Արժանացած է տասնեակ մրցանակներու եւ պարգեւներու, եղած է ՀԽՍՀ պետական մրցանակի դափնեկիր եւ միջազգային շարժանկարի փառատօներու մրցանակակիր։
Յակոբ Կարապենց (1925-1994)
Յակոբ Կարապենց-Կարապետեան ծնած է 1925-ին Թաւրիզ:
Նախակրթութիւնը ծննդավայրին մէջ ստանալէ ետք, միջնակարգ կրթութիւնը կը ստանայ Թեհրանի ֆրանսական «Սէն Լուի» գոլէճին մէջ։
Թեհրանի մէջ, իր խումբ մը գաղափարակից ընկերներուն հետ, 1944 -ին մաս կը կազմէ Հայ պատանեկան մշակութային միութեան հիմնադիր կորիզին,որ 1946 թուականին կը վերանուանուի Հայ Երիտասարդական Մշակութային Միութիւն, իսկ 1950 թուականի աշնան կը կոչուի Հայ Մշակութային «Արարատ» Միութիւն, որ ընդարձակուելով եւ աճելով՝ կը վերանուանուի Հայ Մշակութային «Արարատ» Կազմակերպութիւն:
Այսօր տասնամեակներ բոլորած ՀՄԱԿ-ը կը հանդիսանայ իրանահայութեան մարզա-մշակութային եւ հասարակական կեանքի յենասիւնը։
Կարապենց կը յաճախէ ԱՄՆ Միսուրի նահանգի Կանզասի համալսարան, զոր աւարտելէ ետք՝ կը յաճախէ Նիւ Եորքի «Կոլումբիա» համալսարանը:
Կը մասնագիտանայ լրագրութեան ճիւղին մէջ, հետեւելով հոգեբանութեան՝ իբրեւ ուսումնասիրութեան երկրորդ նիւթ:
Ան 1954-1979 թւականներուն կը վարէ ԱՄՆ-ի «Ամերիկայի ձայն» հաստատութեան Հայկական բաժինը:
Կարապենց կ՚աշխատակցի սփիւռքահայ բազմաթիւ թերթերու ու պարբերականներու («Հայրենիք», «Բագին», «Ալիք», «Ասպարէզ», «Հորիզոն»-ի Գրական յաւելուած, եւ շատ ուրիշներ):
Կարապենցի առաջին գրական փորձերը եղած են բանաստեղծութիւններ, կարճ յօդուածներ եւ լրագրութիւններ, որոնք լոյս տեսած են Թեհրանի «Արուսեակ», «Լոյս», «Էրօս» պարբերաթերթերու եւ ապա «Ալիք» օրաթերթի էջերուն մէջ:
Ամերիկայի մէջ 1970-ին լոյս կը տեսնէ պատմուածքներու առաջին հատորը՝ «Անծանօթ հոգիներ»,ապա՝ «Կարթագէնի դուստրը» ժամանակակից վէպը (1972), 1975-ին՝ «Նոր աշխարհի հին սերմնացանները» (նորավէպեր), 1981-ին՝ «Միջնարար»-ը (պատմուածքներ), 1983-ին՝ «Ադամի գիրքը» ժամանակակից վէպը, «Ամերիկեան շուրջպար» (1986) եւ «Անկատար» (1987), «Երկու աշխարհ, գրական փորձագրութիւններ» (1992) եւ «Մի մարդ ու մի երկիր եւ այլ պատմուածքներ» (1994):
1994 թուականին ան յաւերժ կը փակէ իր աչքերը:
Յակոբ Օշական (1883-1948)
Յակոբ Օշական (Քիւֆէճեան) ծնած է Պրուսայի գաւառ, Պոլսոյ մօտ։
Արմաշի դպրեվանքին մէջ սկսած ուսումը ընդհատած է աղքատութեան պատճառով։
Ինքնաշխատութեամբ ան կը տիրանայ գրականագիտական բարձր զարգացումի՝ դառնալով մեծահամբաւ քննադատ եւ ուսուցիչ, ու միւս կողմէ՝ մեծ գրող։
1902-էն սկսեալ պատմուածքներով եւ քննադատական քրոնիկներով ու փորձերով կ՚աշխատակցի պոլսահայ գրական մամուլին։
Կ՚արտադրէ «Խոնարհներ» շարքը։
1914-ին,Դ. Վարուժանի, Կ. Զարեանի եւ Յ. Սիրունիի հետ կը խմբագրէ «Մեհեան» գրական պարբերաթերթը։
1915-ին փախստական՝ կը փրկուի Եղեռնէն։
Քանի մը տարի Պոլիս, Թէքէեանի հետ՝ կրկին ուսուցիչ եւ խմբագիր։
Ապա Կիպրոս ու Երուսաղէմ՝ վաստակաւոր ուսուցիչ հայ գրականութեան եւ խստապահանջ քննադատ։
Այդ տարիներուն է, որ կը հրատարակէ իր վէպերը. «Ծակ-Պտուկը», «Հաճի Ապտուլլահ», «Մնացորդաց»…։
Ապա կը խմբագրէ տասհատորեայ կոթողական «Համապատկեր Արեւմտահայ Գրականութեան»ը։
Կը մահանայ Հալէպ, ուր հրաւիրուած էր իր յոբելեանի նշումին։
Հայկ Արսլանեան (1927-2011)
Ծնած է Հալէպ 29 Մարտ, 1927-ին, արմատները՝ Այնթապէն։
Մխիթարեան վարժարանը աւարտելէ ետք, 1946-ին կը նետուի գործի ասպարէզ իր եղբօր՝ Մելանքթոնի հետ հիւսուածեղէնի գործարանի մէջ, հանդիսանալով նաեւ բաժնետէր։
1948-ին, ընտանիքը կը տեղափոխուի Լիբանան։
1951-ին Հայկը կը մեկնի Արեւմտեան Ափրիկէ։ 1952-ին իր եղբօր հետ միասին կը հիմնեն ադամանդի եւ ոսկերչական ընկերութիւն մը։
27 տարեկանին ան իր աշխուժ գործունէութեան շնորհիւ մեծ ճանաչում կը գտնէ զանազան երկիրներու մէջ եւ ադամանդի առք ու վաճառքի աննախադէպ իրաւունք կը ստանայ։
1958-ին կ´ամուսնանայ Շաքէի հետ եւ կ´ունենան չորս զաւակներ՝ Արմէն, Շահէ, Վիգէն եւ Սանտրա։
1962-ին Արսլանեան եղբայրները Պելճիքայի Անտվերպըն քաղաքին մէջ կը հիմնեն «Արսլանեան Եղբայրներ» ընկերութիւնը, որ կ՛ունենայ իր գրասենեակները եւ գործարանները Ափրիկէի, Հարաւային Ամերիկայի, Գանատայի, Աւստրալիոյ զանազան քաղաքներուն մէջ։
Հայկ Արսլանեան սերտ յարաբերութիւն ունենալով կարգ մը ափրիկեան երկիրներու հետ, կ՛օժանդակէ այդ երկիրներու զարգացման եւ յառաջդիմութեան։
1992-ին, Հայաստանի մէջ կը հիմնէ «Լոռի» գործարանը։
Մեծ է իր եւ զաւկին՝ Շահէ Արսլանեանի դերը Հայաստանի ադամանդագործութեան վերականգնման մէջ։
«Լոռի» գործարանը յաջողութեամբ կ´աշխատի եւ անոր շնորհիւ է որ Հայաստանը այսօր կը ճանչցուի իբրեւ ադամանդագործութեան միջազգային կեդրոն։
1994 թուականէն սկսեալ կը հանդիսանայ Պատուոյ հիւպատոս Պելճիքայի թագաւորութեան մօտ։
1999-էն մինչեւ 2006 թուականները եղած է հայ ոսկերիչներու միութեան նախագահ։
Սփիւռքն ու Հայաստանը Հայկ Արսլանեանը կը ճանչնան իբրեւ մեծ բարերար։
Անոր բարերարութիւններուն շնորհիւ կառուցուած են շարք մը դպրոցներ եւ եկեղեցիներ։
Ն.Ս.Օ.Տ.Տ. Գարեգին Ա. Մեծի Տանն Կիլիկիոյ կաթողիկոսին կողմէ պարգեւատրուած է «Կիլիկիոյ Իշխան» շքանշանով։
Հայաստանի նախագահ Ռոպերթ Քոչարեանի կողմէ պարգեւատրուած է «Անանիա Շիրակացի» շքանշանով։
Հանրի Վերնէօյ (Աշոտ Մալաքեան) (1920-2002)
Հանրի Վերնէօյ (բուն անունով՝ Աշոտ Մալաքեան) ծնած է 15 Հոկտեմբեր 1920-ին, Ռոտոսթոյի մէջ (Թուրքիա)։
Հայկական ցեղասպանութենէն ճողոպրելէ ետք, 1924-ին ան իր ընտանիքին հետ հաստատուած է Մարսէյ։
Կարճ շրջան մը իբրեւ լրագրող աշխատելէ ետք, 1947-ին Հանրի Վերնէօյ նուիրուեցաւ շարժապատկերի աշխարհին, 45 տարիներու ընթացքին բեմադրելով աւելի քան 30 ժապաւէններ, որոնցմէ ամէնէն նշանաւորներն են՝ «Մեղեդի ընդյատակին», «Սիկիլիացիներու ընտանիքը», «Կովը եւ բանտարկեալը», «Մայրիկ» եւ ուրիշներ։
Իր երկարատեւ գործունէութեան ընթացքին Հանրի Վերնէօյ գործակցած է Ժան Կուպէնի, Ալէն Տըլոնի, Ժան-Փօլ Պելմոնտոյի, Լինօ Վենթուրայի եւ նշանաւոր այլ դէմքերու հետ։
Իր գործերուն ամբողջութեան համար Հանրի Վերնէօյ 1992-ին արժանացած է Ֆրանսական Ակադեմիայի մեծ մրցանակին, իսկ 1996-ին՝ պատուոյ «Սեզար» մրցանակին։
Հայազգի նշանաւոր բեմադրիչը կը մահանայ 11 Յունուար 2002-ին, Փարիզ։
Յովհաննէս Թումանեան (1869-1923)
Ծնած է 1869-ին, Լոռիի Դսեղ գիւղը (ներկայիս՝ Թումանեան):
Թերաւարտ է Թիֆլիսի Ներսիսեան վարժարանէն:
Պատանի տարիքէն սկսած է բանաստեղծութիւններ գրել:
Ձեռնարկած է զանազան գործերու, առանց երկար մնալու որեւէ ասպարէզի մէջ:
1888-ին ամուսնացած է եւ կազմած բազմանդամ ընտանիք մը:
Անկէ ետք ամբոջութեամբ նուիրուած է բանաստեղծութեան եւ հրապարակագրութեան:
Մեծ զարկ տուած է մանկական գրականութեան, որուն անմրցելի վարպետն է:
Իր գործերէն են՝ «Սասունցի Դաւիթ», «Անուշ», «Թմբկաբերդի առումը», «Դէպի անհունը», «Շունն ու կատուն», «Կաթիլ մը մեղր», «Փարւանա», եւայլն:
Թումանեան արեւելահայոց կողմէ ամէնէն սիրուած բանաստեղծն է:
Իր գրականութեան հիմնական նիւթերը կը կազմեն հայրենի բնութիւնը, ժողովուրդը, աւանդութիւնները, կենցաղը:
Իր յղացումով ու արուեստով գերազանցօրէն հայ բանաստեղծն է Թումանեան,- հայ ժողովրդակա°ն բանաստեղծը:
Յ. Թումանեան մահացած է 1923-ին:
Ժանսեմ՝ Յովհաննէս Սեմէրճեան (1920-2013)
Ժանսեմ՝ Յովհաննէս Սեմէրճեան, ծնած է 1920-ին Արեւմտեան Հայաստանի Սելեզ քաղաքը, մանկութիւնը անցուցած է Յունաստանի Թեսաղոնիկէ քաղաքին մէջ, այնուհետեւ տեղափոխուած ու հաստատուած է Ֆրանսա:
Փարիզի զարդարուեստի բարձրագոյն դպրոցի շրջանաւարտ Ժանսեմը 1944 թուականէն սկսեալ սկսած է իր ստեղծագործութիւնները ցուցադրելու Անկախներու սալոնին մէջ, իսկ 1950ականներուն արդէն արժանացած է շարք մը մրցանակներու Ֆրանսայի, եւրոպական քանի մը այլ երկիրներու եւ Մեքսիքոյի մէջ:
Ժանսեմ այն բացառիկ նկարիչն է, որուն կենդանութեան օրօք բացուած է իր անունը կրող երկու թանգարան՝ երկուքն ալ Ճափոնի մէջ:
Անոր ստեղծագործութիւնները կը պահուին աշխարհի բազմաթիւ հեղինակաւոր թանգարաններուն ու մասնաւոր հաւաքածոներուն մէջ:
Ստեղծագործութեան առաջին հանգրուանին անոր գործերը կրած են ազգային դրոշմ՝ «Հայուհին», «Հայկական հարսանիք», «Թաղում», եւայլն:
Այդ գործերուն մէկ մասը ցուցադրուած են Փարիզի հայկական արուեստի թանգարանին մէջ:
Ժանսեմ տուած է տասնեակ անհատական ցուցահանդէսներ՝ Փարիզի, Նիւ Եորքի, Շիքակոյի, Լոնտոնի, Թոքիոյի, Հռոմի, Պրիւքսէլի, Լօզանի, Պէյրութի մէջ եւ այլուր։
Ֆրանսական արուեստի ցուցահանդէսին հետ անոր գործերը ներկայացուած են նաեւ Մոսկուայի մէջ:
Ժանսեմ առաջին անգամ Հայաստան այցելած է 1973-ին:
2001ին Հայաստանի Հանրապետութեան նախագահ Ռ. Քոչարեանի հրաւէրով Ժանսեմ կրկին այցելած է Հայաստան եւ 2000-2001ին իր գծած «Եղեռն» շարքը՝ բաղկացած 34 կտաւներէ, նուիրած է Հայոց Ցեղասպանութեան թանգարանին:
Գէորգ (Ճորճ)Աբէլեան (1941-2011)
Հրապարակագրական-երգիծական յօդուածներով եւ «Ձիւնական» գրչանունով ծանօթ Գէորգ (Ճորճ) Աբէլեան ծնած է Քեսապի Քէօրքիւնա գիւղը` 1941-ին:
Նախնական ուսումը ստացած է գիւղի` Քեսապի եւ Այնճարի Հայ աւետարանական վարժարաններուն մէջ, իսկ համալսարանական ուսումը՝ Հայկազեան համալսարանէն:
Շուրջ 25 տարի ծառայած է կրթական ասպարէզին մէջ, ապա հիմնած է իր հաստատութիւնը` «ՍԱՎԱ» եւ զբաղած գրենական պիտոյքներու առեւտուրով, Այնճարի մէջ:
Մասնակցութիւն բերած է կուսակցական, եկեղեցական եւ յատկապէս մշակութային մարզերուն:
Տարբեր պաշտօններ ստանձնած է ՀՅԴ «Կարմիր լեռ» կոմիտէութեան մէջ, անդամակցած է Համազգային մշակութային միութեան, նաեւ` Ազունիէի Հայ ազգային բուժարանի խնամակալութեան:
Աշակերտական տարիքէն իսկ գրելու հակումներ ցուցաբերած է: Աշխատակցած է Ս. Սիմոնեանի «Սփիւռք»-ին, «Բագին» գրական ամսագիրին, «Ազդակ» օրաթերթին, «Պատանեկան Արձագանգ»-ին եւ այլն:
Հայոց ցեղասպանութենէն վերապրողներու, օտարացած, ապա իրենց ինքնութիւնը վերագտածներու, իսլամացածներու մասին պատմութիւններ ու վկայութիւններ հաւաքելու հետեւողական աշխատանք տարած է` այս բոլորը ամփոփելով զոյգ հատորներու մէջ:
Իր գործերէն են. «Հելէ, Հելէ, Հելէ Քեսապ», «Աննա հարսը» (վէպ), «Ցկեանս նահատակութիւն», որ նաեւ լոյս տեսած է արաբերէնով եւ սպաներէնով «Պէյրութ», «Նետենք-բռնենք…» (մանկապատանեկան), «Աղբարի՜կ, ափիկ մը ջուր…» («Ցկեանս նահատակութիւն» շարքին երկրորդ հատորը), «Մաքարոնի թիլէկ-թիլէկ» եւ «Քոյրիկս մի՛ ծախեր, մա՜մ» պատանեկան հատորը («Ցկեանս նահատակութիւն» գիրքին շարքէն):
Գրիգոր Շահինեան (1930-2009)
Ծնած է Պէյրութ:
Աւարտած է Համազգայինի Ճեմարանը, ապա մասնագիտացած է մանկավարժութեան եւ գրականութեան մէջ Պրիւքսէլի Ազատ համալսարանին մէջ, ուրկէ ստացած է Պսակաւոր արուեստներու, ապա 1956-ին նաեւ Ուսուցչական աստիճան:
Շահան Շահնուրի ստեղծագործութիւնը ուսումնասիրող տոքթորական աւարտաճառ պաշտպանած է 1979-ին Փարիզի Սորպոն համալսարանի գրականութեան բաժնին մէջ, իսկ 1994-ին՝ Երեւանի պետական համալսարանին մէջ:
1950-էն սկսեալ երկար տարիներ դասաւանդած է Ճեմարանի մէջ, նաեւ՝ Ֆրեռներու դպրոցին, Հայկազեան Գոլէճին եւ Զարեհեան դպրեվանքին մէջ:
1970-1994 Ֆրանսական գրականութիւն դասաւանդած է Լիբանանի պետական համալսարանը:
1990-ականներուն արեւմտահայ գրականութեան եւ գլխաւորաբար Լեւոն Շանթի գրականութեան մասին կարճ դասընթացներ վարած է նաեւ Երեւանի պետական համալսարանին, Արցախի պետական համալսարանին եւ Հայաստանի Ամերիկեան համալսարանին մէջ, ինչպէս նաեւ հայերէնի դասեր՝ Վենետիկի ամառնային դասընթացներու ծիրէն ներս:
1987-ին հիմնադրած եւ մինչեւ 2007 ղեկավարած է Անթիլիասի Խաչեր Գալուստեան մանկավարժական կազմաւորումի կեդրոնը:
Աշխատակցած է բազմաթիւ հայկական օրաթերթերու եւ գրական հանդէսներու:
1966-ին հիմնադրած եւ ղեկավարած է «Ահեկան» մշակութային հանդէսը:
Հրապարակած է բազմաթիւ գրականագիտական յօդուածներ:
Հեղինակ է Լեւոն Շանթի, Գուրգէն Մահարիի, Շահան Շահնուրի, Համաստեղի գրականութեան նուիրուած մենագրութիւններու, ինչպէս նաեւ հայ գրականութիւնը Ֆրանսերէնով ներկայացնող «Panorama de la literature armenienne» ու «Oeuvres vives de la literature armenienne» եւ յուշերու հատընտիր «Վերաքաղ» հատորներուն:
Համազգային Հայ Կրթական եւ Մշակութային Միութեան գործունեայ անդամ էր:
Իր ղեկավարած Շրջանային Վարչութեան կազմի օրով եւ իր նուիրուած ու խանդավառ ճիգերուն շնորհիւ հիմնադրուած է «Լեւոն Շանթ» մշակութային կեդրոնը:
Ան իր մահկանացուն կնքեց Պէյրութի մէջ, 15 Փետրուար 2009ին, յետ կարճատեւ հիւանդութեան:
Գրիգոր Զօհրապ (1861-1915)
Ծնած է Պոլսոյ Պեշիկթաշ թաղին մէջ 1861-ին:
Նախնական եւ միջնակարգ կրթութիւնը ստացած է իր թաղի «Մաքրուհեաց» եւ Օրթագիւղի «Թարգմանչաց» վարժարաններուն մէջ։
Բարձրագոյն ուսումը ստացած է Կալաթասարայի պետական երկրաչափական հիմնարկին մէջ, որմէ 1879-ին վկայուած է իբրեւ երկրաչափ։
1880-ին կը յաճախէ Իրաւագիտութեան համալսարանը։ Երեք տարի ետք իրաւաբանի վկայականին արժանանալէ ետք,1883-էն սկսեալ կեանքի ասպարէզ կ’ընտրէ փաստաբանութիւնը՝ միաժամանակ նուիրուելով գրական-հրապարակագրական (Կ’աշխատակցի «Մասիս»-ին, «Արեւելք»-ին եւ «Հայրենիք»-ին) ու ազգային-հասարակական եռուն գործունէութեան՝ անդամակցելով ազգային մարմիններու, ապա 1908-ին՝ Օսմանեան սահմանադրութենէն ետք ընտրուելով Օսմանեան խորհրդարանի երեսփոխան:
Եղած է նաեւ պետական համալսարանի նշանաւոր դասախօս:
1886-ին լոյս տեսած «Անհետացած սերունդ մը» վիպակէն սկսեալ, Զօհրապ իր պարզ, պատկերաւոր ու գեղեցիկ հայերէնով, իր գիտական, խոհուն եւ նրբազգաց լեզուա-մտածողութեամբ ու, մանաւա՛նդ, իր գեղարուեստական գրական բարձրորակ ու բծախնդիր ճաշակով կը գրաւէ հայ ընթերցողն ու գրականագէտ մտաւորականութիւնը։
«Խղճմտանքի ձայներ» (1909), «Լուռ ցաւեր» (1911) ու «Կեանքը ինչպէս որ է» (1911) առանձին հատորներու մէջ հաւաքուած իր պատմուածքները մնայուն հարստութիւնը կը կազմեն հայ գրականութեան։
Նորավէպի Իշխան եւ Հայ Ժողովուրդի Դատապաշտպան Գրիգոր Զօհրապ զոհ գացած է 1915-ի ցեղասպանութեան:
Լեւոն Շանթ 1869 -1951
Բուն անունով ՝ Լեւոն Սեղբոսեան (Նահաշպետեան), ծնած է Պոլիս 1869-ին:
Կրթութիւնը ստացած է Էջմիածնի Գէորգեան Ճեմարանը , իսկ համալսարանական ուսումը ՝ Գերմանիոյ եւ Զուիցերիոյ մէջ:
Երկար տարիներ վարած է ուսուցչական պաշտօն , ունեցած է հանրային եւ քաղաքական գործունէութիւն Հայաստանի եւ գաղութներու մէջ:
Հայաստանի առաջին հանրապետութեան խորհրդարանի փոխ նախագահ , հիմնադիրներէն մէկը Համազգային Հայ Կրթական եւ Մշակութային Միութեան եւ գլխաւոր հիմնադիրը Պէյրութի մէջ Համազգայինի Ճեմարանին, որուն տեսչութիւնը վարեց ամբողջ քսան տարիներ , միեւնոյն ժամանակ դասաւանդելով մանկավարժութիւն եւ հոգեբանութիւն:
Կը մահանայ 29 Նոյեմբեր 1951-ին:
Քսաներորդ դարու մեծ թատերագիր Օշին Պայլ , Ինկած բերդի իշխանուհին, Հին Աստուածներ , Կայսր , Շղթայուածը, եւայլն, բանաստեղծ, վիպագիր , ընկերային ու քաղաքական աշխատասիրութիւններու հեղինակ , Լեւոն Շանթ ունեցաւ բազմարժէք արտադրութեամբ լեցուն կեանք մը:
Մելանքթոն Արսլանեան  (1913-1986)
Մելանքթոն Արսլանեան ծնած է Այնթապ, 3 Յունիս 1913ին։
Անդրանիկ զաւակն է Արմենակ եւ Պէաթրիս Արսլանեաններու։
Երկու տարեկանին կը սկսի գաղթականութիւնը եւ ութ տարեկանին աքսորէն ազատելով, իր ընտանիքին հետ կ’ապաստանի Հալէպ։ Հոն կը յաճախէ Աւետարանական վարժարանի նախակրթարանը։
Երկրորդական ուսումը կը ստանայ «Ալէփօ Գոլէճ»ի մէջ։ Կը դառնայ դպրոցի լաւագոյն աշակերտներէն մէկը եւ բարձր գնահատանքի ու մրցանակներու կ’արժանանայ։
Նիւթականի պատճառով Մելանքթոն չի կրնար ուսումը շարունակել եւ փոքր տարիքէն կը մտնէ կեանքի ասպարէզ, ստանձնելով Հալէպի Ազգային Սահակեան վարժարանի անգլերէն լեզուի դասաւանդութիւնը։
Ուսուցչական ասպարէզին նկատմամբ իր ցուցաբերած նուիրումով՝ կ’արժանանայ իր շրջապատին հիացմունքին։
Այս շրջանին իր շուրջ կը հաւաքէ ազգասէր եւ լրջախոհ պատանիներ եւ կը հիմնէ «Արեգ» միութիւնը, որուն նպատակը կ՛ըլլայ հայ պատանիներուն մէջ արթնցնել ազգային ոգին եւ ազգապահպանման տեսլականը։
Յիշեալ միութեան մէջ իր տուած ազգայնաշունչ դասախօսութիւններով, հայկական հարցերու նկատմամբ իր ունեցած հետաքրքրութեամբ եւ կազմակերպական կարողութեամբ Հ. Յ. Դաշնակցութեան ուշադրութեան առարկայ կը դառնայ եւ տեղւոյն կոմիտէն կը ծրագրէ իր հիմնած «Արեգ» միութեան երիտասարդներուն մեծամասնութիւնը ներգրաւել դաշնակցական շարքերուն մէջ։
Այսպիսով Մելանքթոն Արսլանեան իրականացած կը տեսնէ իր տեսլականները եւ կը դառնայ անդամ Հ. Յ. Դաշնակցութեան։ Միեւնոյն շրջանին կ’աշխատակցի «Ազդակ» օրաթերթին։
1940-ական թուականներուն Մելանքթոն կը հիմնէ հիւսուածեղէնի գործարան մը, որ յաջողութիւն կը գտնէ Ա. Աշխարհամարտի շրջանին, որմէ ետք, 1948-ին, կը ձգէ հիւսուածեղէնի գործը եւ կը հաստատուի Պէյրութ։
1947ին կ’ամուսնանայ հալէպաբնակ Վիոլէթ Կէօշլանեանի հետ, եւ կ’ունենան երեք զաւակներ՝ Արամ, Րաֆֆի եւ Միլվի, որոնց կը փոխանցէ իր ազգասիրութիւնը։
Պէյրութի մէջ Մելանքթոն կը գործակցի Վահէ Սէթեանի հետ, դրամատնային եւ ձոյլ ոսկիի վաճառման գործով՝ Հնդկաստան գտնուող իր եղբօրը՝ Հայկին գործակցութեամբ։
1954-էն ետք, երբ իր եղբայրը՝ Հայկ, կը հաստատուի Ափրիկէ սկսելու համար ադամանդի մեծաքանակ գործին, կը ստիպուի ընտանեօք Լիբանանէնգաղթել 1951-ին եւ հաստատուիլ Պելճիքայի Անվերս քաղաքը։
Ան յաճախ կ՛այցելէ Լիբանան, մօտէն կը հետաքրքրուի հայութեան կարիքներով եւ ազգային հարցերով։
Չի զլանար եղբօրը՝ Հայկին հետ իր օժանդակութիւնը բերել հայկական բոլոր հաստատութիւններուն, եկեղեցիներուն, մշակութային միութիւններուն, առանց յարանուանական խտրութեան։
1986-ին, Ամենայն Հայոց Կաթողիկոս Վազգէն Ա. զինք կը պարգեւատրէ Սուրբ Գրիգոր Լուսաւորիչի Առաջին Կարգի շքանշանով։
Նոյն տարին Կիլիկիոյ Գարեգին Բ. Կաթողիկոսը Մելանքթոնի կը շնորհէ Կիլիկիոյ Իշխանի շքանշանը։
Ազգանուէր եւ օգտակար կեանք մը վարելէ ետք, Մելանքթոն Արսլանեան իր մահկանացուն կը կնքէ Անվերսի մէջ, 26 Դեկտեմբեր 1986-ին։
Մելքոն Կիւրճեան (Հրանդ) (1859-1915)
Ծնած է Բալուի Հաւաւ գիւղը:
Նախակրթութիւնը կը ստանայ ծննդավայրին մէջ. 1870-ին,տասնմէկ տարեկանին կը մեկնի Պոլիս,կը յաճախէ Սկիւտարի ճեմարանը, յետոյ՝ Սուրբ Խաչ վարժարանը:
1878-ին կը մտնէ ուսուցչական ասպարէզ եւ կը պաշտօնավարէ բազմաթիւ վարժարաններու մէջ:
Միեւնոյն ատեն կը սկսի աշխատակցիլ պոլսահայ թերթերու «Հրանդ» ծածկանունով՝ գաւառի կեանքն ու ցաւերը արտացոլելով գրականութեան մէջ:
1896-ին կ’անցնի Վառնա (Պուլկարիա) եւ հոն կը հիմնէ վարժարան մը՝ գաղթական հայ մանուկներուն համար:
Երկու տարի ետք կը վերադառնայ Պոլիս, ուր անմիջապէս կը ձերբակալուի եւ 6 ամիս բանտարկուելէ ետք կ’աքսորուի Գասթեմունի (Սեւ Ծովու շրջան):
Մօտ տասը տարի աքսորի մէջ ապրելէ ետք, 1908-ի սահմանադրութենէն ետք կը վերադառնայ Պոլիս, ուր ուսուցչական ասպարէզ կը մտնէ նորէն:
1910-ին իբրեւ կաթողիկոսական պատուիրակ կ’երթայ Էջմիածին:
1915-ին, Ապրիլ 21-ին կը ձերբակալուի պոլսահայ ծանօթ մտաւորականներու հետ ու կը նահատակուի:
Գլխաւոր երկերն են՝ « Նամակներ Պանդուխտի կեանքէն »,«Պատմուածքներ», «Շինականի նամակներ», «Մեսրոպ եւ Սահակ», Թարգմանութիւններ:
Մերուժան Խաչատրեան
Մերուժան Խաչատրեան ծնած է Երեւան, 26 Փետրուար 1980-ին:
Նախքան իր արուեստագէտի տաղանդը զարգացնելը, ծառայած է հայկական բանակին մէջ 1998-2000 տարեշրջաններուն:
Ապա, յաճախած եւ աւարտած է Թերլեմեզեանի անուան գեղարուեստի ուսումնարանի գեղանկարչական բաժինը:
Անդամ է Հայաստանի Նկարիչներու Միութեան:
Հայկական ոճով՝ իր գեղանկարները ցուցադրուած են աւելի քան 20 ցուցասրահներու մէջ` Հայաստանի, Ռուսաստանի, Դանիայի (Տէնմարք), Սուրիոյ, Ֆրանսայի, ԱՄՆ-ու եւ Գանատայի մէջ, անհատական եւ խմբային ցուցահանդէսներու ընթացքին, արժանանալով արուեստագէտներու եւ արուեստասէրներու բարձր գնահատանքին:
Ուժեղ երեւակայութեամբ, նուրբ ճաշակով եւ արուեստագէտի յատուկ բծախնդրութեամբ օժտուած գեղանկարիչը ընդհանրապէս նկարած է հայ ժողովուրդի բնաշխարհին, մշակոյթին եւ ազատագրական պայքարին հետ առնչուող բազմաթիւ իրեր եւ դէմքեր. ունի նաեւ վերացական գործեր:
Իր հաւաքածոներէն են՝ «Հայ քարեր», «Անկախութիւն», «Սայաթ Նովա», շարքերը:
Միսաք Մեծարենց (1886-1908)
Միսաք Մեծատուրեան ծնած է Ակնայ Բինկեան գիւղը:
1894-ին ընտանեօք կը փոխադրուի Սեբաստիա, ուր կը յաճախէ Արամեան վարժարան:
Ապա, մինչեւ 1902, իբրեւ գիշերօթիկ կ°ընդունուի Մարզուանի «Անատոլիա» գոլէճը:
1902-էն 1905, կը յաճախէ Պոլսոյ Կեդրոնական Վարժարանը:
Անողոք թոքախտը զինք կը ստիպէ սակայն լքել ուսումը:
Տարաբախտ բանաստեղծը կը մահանայ 4 Յուլիս 1908-ին:
Քսաներկու տարեկան գրեթէ պատանի գրագէտը հայ բանաստեղծութիւնը հարստացուցած է քնարական եւ անկեղծ արուեստի գլուխ-գործոցներով:
Հակառակ դժբախտ ճակատագրին, Մ. Մեծարենց իր ողջութեան լոյս ընծայած է քերթուածներու երկու հատորներ՝ «Ծիածան» (1907) եւ «Նոր Տաղեր» (1907):
Մուշեղ Իշխան (1914-1990)
Մուշեղ Իշխան (Ճենտերեճեան) ծնած է Սիվրի-Հիսար, 1914-ին։
1915-ին Սիվրի-Հիսարի բնակչութեան հետ կը բռնէ աքսորի ճամբան եւ 1924-ին կը հասնի Դամասկոս։
Հոն կը յաճախէ Հայոց Ազգային Վարժարանը մինչեւ 1928։ Կ՚անցնի Կիպրոս՝ Մելքոնեան վարժարան, ուր կը մնայ երկու տարեշրջան՝ աշակերտելով Յ. Օշականին։
1930-ի արձակուրդին Պէյրութ կու գայ եւ կը դառնայ գիշերօթիկի սան՝ նորաբաց Հայ Ճեմարանին, զոր կ՚աւարտէ հինգ տարի ետք ու կը դառնայ Ճեմարանի ուսուցիչ։
1938-ին կը մեկնի Պելճիքա, ուր երկու տարի կը հետեւի մանկավարժութեան եւ գրականութեան ճիւղերուն ։
1940-ին կը վերադառնայ Պէյրութ։
Դարձեալ ուսուցչութեան կը նուիրուի՝ դասաւանդելով հայ լեզու, հայ գրականութիւն, մանկավարժութիւն եւ հոգեբանութիւն։
Դպրոցը , դասը , գիրքն ու գրականութիւնը կը դառնան Մ. Իշխանի աշխարհը։
1932-ին «Հայրենիք»-ի մէջ իր առաջին բանաստեղծութիւնը լոյս տեսնելէ ետք, ան հաւատարիմ կը մնայ գրողի իր կոչումին՝ քանի մը տարին անգամ մը հրատարակելով բանաստեղծական փունջեր եւ արձակ կտորներ։
Մուշեղ Իշխանի ստեղծագործութեան ներքին ազդակը տարագիր հայու պայքարն է ուծացման վտանգի դէմ՝ յանուն սեփական դիմագիծի պահպանման։
Անոր բանաստեղծութիւններէն են՝ «Տուներու երգը»(1936), «Հայաստան»(1946), «Կեանք ու երազ»(1949), «Ոսկի աշուն»(1963), «Տառապանք» (1968) եւ այլ ժողովածուներ։
Արձակ գործերէն են «Հացի եւ լոյսի համար»(1951), «Հացի եւ սիրոյ համար»(1956), «Մնաս բարով, մանկութիւն»(1974) վէպերը։
Բազմահատոր գրական երկերու կողքին Մ. Իշխան կը պատրաստէ «Հայ Գրականութիւն» եռահատոր դասագիրքը։
1941-51 ժամանակաշրջանին կը վարէ «Ազդակ» օրաթերթի խմբագիրի պաշտօնը։
Գրական ստեղծագործութեան զուգահեռ կը ստորագրէ կրթական եւ ազգային հարցեր արծարծող յօդուածներ։
1951-52 տարեշրջանին՝ Ճեմարանի տնօրէն Սիմոն Վրացեանի կողքին կը սկսի գործել իբրեւ կրթական պատասխանատու։
Կը մահանայ 12 Յունիս 1990-ին։
Մուշեղ Գալշոյեան (1933-1980)
Ծնած է 1933-ին, Թալինի մօտ, Կաթնաղբիւր գիւղը:
Բարձրագոյն ուսումը կը ստանայ Երեւան, Գիւղատնտեսական հիմնարկին մէջ, զայն աւարտելով 1957-ին:
Կ՚անցնի հրապարակագրութեան ու գրականութեան:
Մաս կը կազմէ թերթերու խմբագրութեան (վերջինը` «Գարուն»):
1969-71, Մոսկուա, կը հետեւի գրականութեան դասընթացքներու:
Միաժամանակ`կը սկսի հրատարակութեան. «Կռունկ» (1969), «Ծաղկած Քարեր» (1973), «Բովտուն» (1974, պետական մրցանակ):
1975-էն կը ստանձնէ պատասխանատու պաշտօն` «Հայաստան» պետական հրատարակչականին մէջ:
Կը մահանայ 1980-ին:
«Մարութայ Սարի Ամպերը» պետական մրցանակ կը ստանայ յետ մահու:
Այլ գործեր` «Ձորի Միրօն», «Ընծայագիր»…
Մովսէս Պչաքճեան
Ծնած է Հալէպ, 1940-ին:
1976-էն ի վեր կ՚ապրի Փարիզ:
1990-ին անոր «Ծիծեռնակները պիտի չսարսափին խրտուիլակներէն» վէպը արժանացած է Թէքէեան Մշակութային Միութեան «Հայկաշէն Ուզունեան» գրական մրցանակին:
1981-ին «L’Imprevu» («Անկանխատեսելին») պատմուածքը կը ճանչցուի իբրեւ Համազգայինի «Բագին» գրական հանդէսի տարուան լաւագոյն արձակ ստեղծագործութիւն:
2009-ին ՀՀ նախագահի հրամանագրով Մ. Պչաքճեանը կը պարգեւատրուի «Մովսէս Խորենացի» շքանշանով, իսկ 2010-ին` Հայ Գրողներու Միութեան կողմէ «Գրական վաստակի համար» մետալով:
Մ. Պչաքճեանի հրատարակած գիրքերն են. «Անկարելի կարելին» (1973), «Բարեւ Հայաստան» (1975), «Կեռասի ժամանակէն վերջ եւ առաջ» (1983), «Լուացք փռուած տանիքի վրայ» (1987), «Ծիծեռնակները պիտի չսարսափին խրտուիլակներէն» (1990), «Լուսաւոր աչքերով օտարականը» (1993), «Անկատար վերծանումներ» (1997), «Մինչեւ վերջինը արեւներուն» (բանաստեղծութիւն, 2001), «Աշխարհահայեաց պատուհան» (2002), «Անցողիկը եւ անժամանցելին» (2005), «Վարագոյրը իջնելէ առաջ»-«Խմելով քաղաքը» (2009)։
Նիկոլ Աղբալեան 1875-1947
Ծնած է Թիֆլիս 1875 -ին :
Ուսումը ստացած է Թիֆլիսի Ներսէսեան դպրոցին ու Էջմիածնի Գէորգեան Ճեմարանին մէջ:
Երիտասարդ տարիքէն սկսած է զբաղիլ ուսուցչութեամբ միեւնոյն ժամանակ աշխատակցած է ԹիՖլիսի «Մուրճ» ամսագրին գրական-քննադատական յօդուածներով :
Հետեւած է նաեւ համալսարանական կարգ մը դասընթացքներու Մոսկուայի, Փարիզի եւ Լոզանի մէջ:
1909-1912 վարած է Թեհրանի ազգային վարժարանի տնօրէնութիւնը:
Իբրեւ կուսակցական գործիչ մասնակցած է ընդհանուր ժողովներու , եղած է Ազգային խորհուրդի եւ կամաւորական գունդերու կազմակերպիչ մարմնի անդամ:
Աւելի ուշ Հայաստանի Խորհրդարանի անդամ եւ Հանրային կրթութեան նախարար:
Իր ջանքերով 1920 Յունուար 31-ին կը բացուի Հայաստանի համալսարանը՝ Ալեքսանդրապոլի մէջ՝ Գիւմրի :
1923-ին կը հրաւիրուի Աղեքսանդրիա, ուր ազգային վարժարանի տնօրէնութիւնը կը վարէ մինչեւ 1928:
Այդ թուականին , հիմնադիրներէն մէկը կը հանդիսանայ Հայ Կրթական եւ Հրատարակչական Համազգային Ընկերութեան եւ անմիջապէս յետոյ, Լեւոն Շանթի հետ , հիմնադիրը՝ Համազգայինի Պէյրութի Ճեմարանին:
Նիկոլ Աղբալեան, մինչեւ իր մահը , կ'ըլլայ անմիջական գործակիցը Լեւոն Շանթի , դասաւանդելով Հայ գրականութեան Պատմութիւն եւ գրաբար , միեւնոյն ժամանակ աշխատակցելով Հայ Մամուլին , բանասիրական եւ գրական – քննադատական յօդուածներով:
Բարսեղ Կանաչեան (1885-1967)
Ծնած է Ռոտոսթօ, 1885-ին։
Յաճախած է Պուքրէշի երաժշտանոցը։
1908-ին կ՚անցնի Պոլիս, ուր կը հիմնէ «Քնար» նուագախումբը։
Կը ծանօթանայ Կոմիտաս վարդապետին ու կ՚աշակերտէ անոր 1913-էն 1915, դառնալով անոր վեց սաներէն մէկը։
Զինադադարին, Գէորգ Կառվարենցի հետ կը յօրինէ «Յառաջ Նահատակ»ը։
Կը կազմակերպէ համերգներ Հալէպի եւ Ատանայի մէջ։
Կը վերադառնայ Պոլիս, ուր 1919-էն 1920 կը գոյանայ «Կոմիտասեան Սաներու Հիմնադրամ»ը, որպէսզի Փարիզ մեկնելով անոնք կարենան կատարելագործել իրենց արուեստը։
1921-ին Կանաչեան կը մեկնի Փարիզ, ուր կը հետեւի երաժշտական բարձրագոյն ուսման։
Ապա երաժշտութեան ուսուցչի եւ խմբավարի պաշտօններ կը ստանձնէ գաղութներու մէջ։
1932-ին կը հաստատուի Պէյրութ, ուր 1936-ին կը կազմէ «Գուսան» երգչախումբը, որ մեծ յաջողութիւններ ձեռք կը բերէ հայկական եւ լիբանանեան շրջանակներու մէջ։
Կանաչեան երկար տարիներ երգի ուսուցիչ ու խմբավար եղած է Համազգայինի «Նշան Փալանճեան» Ճեմարանի մէջ։
Կը մահանայ Պէյրութի մէջ 1967-ին։
Իր անունով կը կոչուի Պէյրութի Համազգայինի «Բարսեղ Կանաչեան» երաժշտանոցը։
Ռուբէն Հախվերտեան
Ռուբէն Հախվերտեան ծնած է 1950-ին, Երեւան:
Աշխատած է Երեւանի հեռուստատեսութեան մէջ իբրեւ բեմադրիչի օգնական:
1975-ին աւարտած է Երեւանի Թատերական Համալսարանը, մասնագիտանալով թատրոնի եւ հեռուստատեսութեան բեմադրիչի ճիւղին մէջ:
Ինքնաշխատութեամբ խորանալով բանաստեղծական ու երաժշտական մարզերուն մէջ, Ռուբէն դարձած է երգահան, հայկական երգարուեստին մէջ բանալով նոր ճիւղ ու նոր դպրոց՝ Հեղինակային երգը:
Ան կը համարուի հայրենի հեղինակային երգի հայրը, որ ժամանակի ընթացքին ունեցաւ հետեւորդներ:
Ան սնած է նաեւ 1960-ական թուականներու քաղաքական ու ժողովրդային երգերով:
Ռուբէն Հախվերտեան հեղինակած եւ բեմադրած է շարք մը երաժշտական թատերական ներկայացումներ, որոնցմէ ամէնէն յայտնին եւ ժողովրդականը «Սատանայի Ջրաղաց» կատակերգութիւնն է:
Ռուբէնի ստեղծագործական վաստակին կը պատկանին հարիւրաւոր երգեր, որոնց շարքին՝ մանկական շարժանկարներու երգեր:
Մինչեւ 1988 Ռուբէնի երգերը պաշտօնապէս արգիլուած էին Խորհրդային Հայաստանի մէջ, սակայն անոր երգերն ու ստեղծագործութիւնները իրենց մեծ նպաստը ունեցան մանաւանդ Արցախեան պահանջատիրութեան մէջ, երբ հայ ազատամարտիկները կ՚ուղղուէին ճակատ:
Ռուբէն իր կիթառով ու երգերով կը խրախուսէր հայ երիտասարդները, կ՚երգէր հայրենիքի անկախութեան համար, կը քննադատէր իշխանութիւնները եւ կոչ կ՚ուղղէր քաղաքական բանտարկեալներու ազատ արձակման:
Ռուբէն Հախվերտեան հրապարակած է նաեւ մանկական երգերու ամբողջական ձայնասկաւառակը, իր արուեստը մատուցելով հայ նորահաս սերունդին:
Ռուբէն Սեւակ (Չիլինկիրեան) (1885-1915)
Բանաստեղծ, արձակագիր, բժիշկ Ռուբէն Սեւակ (Չիլինկիրեան) ծնած է 1885-ին, Պոլսոյ մերձակայ Սիլիվրի գիւղը։
Ծննդավայրի Ասքանազեան վարժարանը աւարտելէ ետք, երկու տարի յաճախած է Պարտիզակի Ամերիկեան դպրոցը:
1901-ին ընդունուած է Պոլսոյ Պէրպէրեան վարժարանը, որմէ շրջանաւարտ եղած է 1905-ին եւ ղրկուած Լօզան՝ տեղւոյն համալսարանի բժշկական ճիւղին հետեւելու համար։
Ռուբէն Սեւակ 1911-ին պատուոյ յիշատակութեամբ վկայուած է բժիշկ եւ աշխատանքի անցած Լօզանի հիւանդանոցներուն մէջ։
Բժշկական իր ծառայութեան շրջանին (1911-1914) ամուսնացած է գերմանուհի Եանի Ապէլի հետ եւ ունեցած երկու զաւակ՝ Լեւոն եւ Շամիրամ։
Սեւակ Լօզանի հանգստաւէտ պայմանները ձգելով վերադարձած է Պոլիս ու ամբողջապէս նուիրուած գրական-հասարակական գործունէութեան:
Պոլիս հազիւ հաստատուած՝ Ռուբէն Սեւակ դէմ յանդիման իթթիհատական կառավարութեան ձեռնարկած հայ քաղաքացիներու զօրակոչին ընթացքին զինուորագրուած է օսմանեան բանակին իբրեւ բժիշկ եւ ծառայութեան կոչուած զինուորական հիւանդանոցներու մէջ։
Թէեւ փրկուած է 24 Ապրիլ 1915-ին Պոլսոյ հայ մտաւորականութեան հաւաքական ձերբակալութենէն եւ տարագրութենէն, բայց Յունիսին իր կարգին ձերբակալուած ու տարագրուած է Չանղըր, ուր կը նահատակուի 26 Օգոստոսին՝ բանաստեղծ Դանիէլ Վարուժանի հետ։
1910-ին լոյս տեսած է Սեւակի «Կարմիր Գիրքը», որ կ’ընդգրկէ երեք ոտանաւորներ՝ «Ջարդի Խենթը», «Թրքուհին» եւ «Մարդերգութիւն»։
Իսկ երեք ժողովածուներ՝ «Սիրոյ Գիրքը», «Քաոս» եւ «Վերջին հայերը», մնացած են անկատար իր ողբերգական մահուան պատճառով:
1911-էն սկսեալ, բանաստեղծութեանց կողքին, ան ձեռնարկած է արձակի եւ «Բժիշկի գրքէն փրցուած էջեր» ընդհանուր վերնագրին տակ, Հ.Յ.Դ. Պոլսոյ պաշտօնաթերթ «Ազատամարտ»ի էջերուն լոյս ընծայած իրական կեանքէ վերցուած պատմուածքներ։
Ռուբէն Զարդարեան (1874-1915)
Ծնած է 1874-ին, Տիգրանակերտի Սեւերեկ գաւառին մէջ. երկու տարեկանին փոխադրուած է Խարբերդ եւ նախակրթութիւնը ստացած Խարբերդի Ազգային վարժարանին մէջ, ապա աւարտած է Թլկատինցիի դպրոցը:
18 տարեկանին կը նետուի ուսուցչական ասպարէզ եւ մօտ տասը տարի կրթական գործով կը զբաղի:
Նախ կը դասաւանդէ Թլկատինցիի դպրոցը, ապա մօտ 3 տարի՝ ֆրանսացի կրօնաւորներու վարժարանին մէջ:
1903-ին քանի մը ուրիշ ուսուցիչներու հետ կը ձերբակալուի թուրք կառավարութեան կողմէ եւ կը բանտարկուի:
Ազատ արձակուելով կը ստիպուի ապաստանիլ Պուլկարիա իւ հաստատուիլ Ֆիլիպէ քաղաքը, ուր կը հիմնէ «Ռազմիկ» եռօրեայ թերթը (1906):
1908-ին կը փոխադրուի Պոլիս, ուր տարի մը ետք կը հրատարակուի «Ազատամարտ» մեծ օրաթերթը, որուն խմբագրապետ կը դառնայ Զարդարեան:
Նոյն ատեն իբրեւ այցելու ուսուցիչ դասեր կու տայ Կեդրոնական վարժարանին մէջ:
Ռուբէն Զարդարեան եղած է գաւառի գրականութեան ամէնէն փայլուն եւ արուեստագէտ խառնուածքի տէր դէմքերէն մէկը:
Գեղապաշտ եւ վերջին ծայր բծախնդիր մշակող մը եղած է ան, արեւմտահայ աշխարհաբարի վարպետներէն մէկը նոյն ատեն, որ լեզուի եւ ոճի խնամքը հասցուցած է նրբութեան բարձր աստիճանի մը:
Զարդարեան եղած է նաեւ խիզախ հրապարակագիր եւ անձնուէր ազգային գործիչ մը:
Գործածած կեղծանուններն են՝ Էժտահար, Աչք Եհովայի, եւայլն:
Զարդարեանի գործերէն են. «Ցայգալոյս» հաւաքածոն (1910), որ 1912-ին ֆրանսերէն լեզուով հրատարակուած է Փարիզի մէջ, «Եօթը երգիչները» (1911), «Ով որ սուլթան մը ունի իր հոգիին մէջ» (1913)..:
Զարդարեան գրած է չափածոյ ու արձակ բանաստեղծութիւններ, նորավէպեր («Սեւ հաւը կանչեց», «Նահանջ», «Ապրելու համար», «Տան սէրը», «Սարերու տղան», «Զղջումը»), հեքիաթներ, գրականագիտական յօդուածներ:
Ամուսնացած էր եւ զաւակներու տէր, երբ 41 տարեկանին զոհ գնաց 1915-ի ցեղասպանութեան:
Ռուբէն Յովսէփեան
Արձակագիր Ռուբէն Յովսէփեանը ծնած է 1939 թուականին, Երեւան։
Աւարտած է Երեւանի պետական համալսարանի երկրաբանական Ֆակուլտետը, շարժապատկերի բեմադրիչներու մոսկովեան բարձրագոյն դասընթացքը:
Իբրեւ երկրաբան աշխատած է Թուրքմենիստանի եւ Հայաստանի մէջ:
Հեղինակ է բազմաթիւ գիրքերու:
Իր «Որդան կարմիր» վիպակը 1980 թ. արժանացած է Դերենիկ Դեմիրճեանի անուան մրցանակի, իսկ «Ծիրանի ծառերի տակ» վէպը 2006-ին` ՀՀ նախագահի մրցանակ է ստացած:
2009-ին արժանացած է «Մովսէս Խորենացի» մետալին, Արմաւիր քաղաքի Պատուաւոր քաղաքացի կոչմանը:
Ռ. Յովսէփեանի գիրքերը եւ առանձին պատմուածքները թարգմանուած են բազմաթիւ լեզուներով:
Անոր ստեղծագործութիւններուն հիման վրայ նկարահանուեր են «Հնձան», «Խնձորի այգին», «Կարօտ», «Ապրիլ», «Ամենատաք երկիր» շարժապատկերները:
Թարգմանած է Գաբրիէլ Գարսիա Մարկեսի «Հարիւր տարուան մենութիւն», «Նահապետի աշունը» վէպերը եւ Թոլսթոյի «Մանկութիւն, պատանեկութիւն, երիտասարդութիւն» եռագրութեան առաջին երկու մասերը:
ՀՀ Ազգային Ժողովի երկրորդ եւ երրորդ գումարման պատգամաւոր էր, այժմ` ՀՅԴ պաշտօնաթերթ «Դրօշակ»-ի գլխաւոր խմբագիր եւ «Նորք» գրական հանդէսի տնօրէն:
Դոկտ. Ռուբինա Փիրումեան
Հայերէն լեզուի եւ գրականութեան դասախօս. ներկայիս Եու. Սի. Էլ. Էյ. համալսարանին մէջ կը պաշտօնավարէ իբրեւ համահետազօտող:
Ան հեղինակն է Հայ Դատի եւ Հայկական Ցեղասպանութեան մասին բազմաթիւ գիրքերու, դասագիրքերու եւ հետազօտական յօդուածներու:
Իր գլխաւոր գործերուն շարքին են «Աղէտին հանդէպ գրական հակազդեցութիւններ. համեմատութիւն հայկական եւ հրէական փորձառութիւններուն» (1993), եւ հայերէն լեզուով «Հայաստանը՝ Հայ Յեղափոխական Դաշնակցութեան եւ Պոլշեւիկներու յարաբերութեան շրջագիծին մէջ. 1917-1921» (1997), (թարգմանուած եւ հրատարակուած ռուսերէնով,) «Հայ Դատ»՝ 10-12-րդ դասարանի աշակերտներու համար դասագիրքերու շարքը, ինչպէս նաեւ՝ «Հայ Դատի պատմութեան» ամբողջական դասագիրքեր՝ նախատեսուած Հայաստանի երկրորդական վարժարաններու համար (2000):
«Եւ անոնք, որոնք շարունակեցին ապրիլ Թուրքիոյ մէջ 1915-էն ետք»ը (2008) անոր ամենավերջին հրատարակութիւնն է:
Ան ունեցած է դասախօսական լայն ասպարէզ եւ մասնակցած է բազմաթիւ միջազգային գիտաժողովներու:
Ան իր ասպարէզին ընթացքին կատարած իրագործումներուն համար արժանացած է Հայկական Կրթական Ֆոնտի մրցանակին, ինչպէս նաեւ՝ Մեծի Տանն Կիլիկիոյ Արամ Ա. Կաթողիկոսի շնորհած Մեսրոպ Մաշտոց շքանշանին:
Սեպուհ Աբգարեան (1930-2014)
Խմբավար (Մայեսթրօ) Սեպուհ Աբգարեան ծնած է Կիպրոսի մայրաքաղաք Նիկոսիոյ մէջ:
Մելգոնեան կրթական հաստատութիւնը աւարտելէ ետք ան իր ուսումնառութիւնը շարունակած է Փարիզի մէջ: Դասաւանդած է Մելգոնեան վարժարանին մէջ եւ ղեկավարած՝ վարժարանին երգչախումբը:
Ան 50 տարիներ շարունակ եղած է յօրինող, գեղանկարիչ եւ կրթական մշակ:
Կիպրոսի ձայնասփիւռի կայանին մէջ եղած է հայկական ռատիոժամի հիմնադիրը:
Այդ ռատիոժամին ընդմէջէն ան 46 տարի շարունակ ներկայացուցած է տարբեր յայտագիրներ:
Իբրեւ օփերայի երգիչ ան ելոյթներ ունեցած է Նիկոսիոյ, Աթէնքի, Պէյրութի, Հալէպի, Գահիրէի, Փարիզի եւ այլ քաղաքներու մէջ:
Ան յօրինած է բազմաթիւ երգեր եւ սիմֆոնիք երաժշտական կտորներ:
Վերջին տասնամեակին ան ղեկավարած է ԳՈՀԱՐ համոյթը:
Կը մահանայ 5 Օգոստոս 2014-ին Նիկոսիոյ մէջ:
Սերժ Թանքեան
Սերժ Թանքեան (ծնած Պէյրութ, Լիբանան, 1967 թուականի Օգոստոս 21-ին) ամերիկահայ երգիչ մըն է։
Ան իր երգիչի ասպարէզը սկսած է այլընտրանքային «մեթըլ» ոճի խումբին՝ Սիսթըմ Աֆ Է Տաունի հետ։ Խումբին կազմալուծումէն ետք ան իր ասպարէզը շարունակեց իբրեւ մեներգիչ եւ երգերու արտադրիչ։
Ան ծանօթ է իր յանդուգն, բայց լայնածիր ձայնային տարողութեամբ։
Իր առանձին գործերը կը համադրեն տարբեր ոճեր եւ ժանրեր, որոնց շարքին՝ մեթըլ, ռոք, եւ հայկական երաժշտական տարրեր։
Եօթը տարեկանին, Լիբանանի քաղաքացիական պատերազմի վաղորդայնին, Սերժ Թանքեան իր ծնողներուն հետ տեղափոխուեցաւ Լոս Անճելոս, Քալիֆորնիա։
Դպրոցը աւարտելէ ետք ուսանեցաւ մարքեթինկ։
Չորս տարի հետեւեցաւ երգեցողութեան դասերու, ինչպէս նաեւ փոքր տարիքին սորվեցաւ կիթառ նուագել։
1993-ին Տարօն Մալաքեանի հետ ստեղծեց Սոյլ խումբը, որ յետոյ կազմալուծուեցաւ իսկ աւելի ուշ վերակենդանացաւ իբրեւ Սիսթըմ Աֆ Է Տաուն։
Թանքեան ոչ միայն անդամ է Սիսթըմ Աֆ Է Տաունի, այլ նաեւ ունի իր սեփական ձայնագրման պիտակը, որ կը կոչուի Սերժիքըլ Սթրայք Ռեքըրտզ, որ մէկն է Քոլոմպիա Ռեքըրտզի ենթաբաժանումներէն։
Իբրեւ հիւր երգիչ ան նաեւ երգած է այնպիսի երգեր, ինչպիսին են «Մաշռում Քալթ»՝ Տակ Ֆէշըն Տիսքոյի հեղինակութեամբ եւ «Մէյն»՝ «Տէֆթոնզ»ի հեղինակութեամբ։
Ան արտադրած է «Պաքէթհէտ»ի «Էնթըր Տը Չիքըն»ը, ինչպէս նաեւ մասնակցած է «Պաքէթհէտ»ի «Ուի Ար Ուան», «Քոմա» եւ «Ուէյթինկ Հիր» երգերու մեկնաբանութեան։
Սերժիքըլ Սթրայք Ռեքըրտզով ան կը փորձէ մեծ արտադրիչներու կողմէ անտեսուած երաժիշտներուն տալ կարելիութիւն՝ արտադրելու իրենց երաժշտութիւնը եւ զայն հասցնելու ունկնդիրներուն։
Սերժի նոր պիտակին առաջին արտադրութիւնը եղաւ «Սերարթ»ը՝ երաժշտական ծրագիր մը, մասնակցութեամբ նոյնինքն Թանքեանի եւ Սերժի ընկերոջ՝ Արթօ Թունջպոյաճեանի։
Թանքեան շատ աշխուժ է նաեւ քաղաքականապէս։
Թոմ Մորելլոյի (Օտիոսլէյվի, Ռէյճ Ըկէյնսթ Տի Մըշինի եւ Տի Նայթուոչմէնի նախկին անդամ) հետ ան հիմնադրեց Էքսիս Աֆ Ճասթիս կազմակերպութիւնը։
Թանքեան յաճախ հանրութեան մէջ կ՛արտայայտուի բռնութեան եւ անարդարութեան դէմ։
Թանքեանի բանաստեղծութիւններու առաջին գիրքը՝ «Քուլ կարտընզ»ը հրատարակուած է 1 Հոկտեմբեր 2002-ին, Էմ Թի Վի Պուքսի կողմէ։
Հատորը հաւաքածոն է Թանքեանի՝ եօթը-ութ տարիներու խոկումին եւ նաեւ կը ներկայացնէ մէկ ուրիշ հայ արուեստագէտի՝ Սագօ Շահինեանի գործերը։
Գիրքը մեծ գնահատանքի արժանացած է արուեստի շրջանակներու մէջ։
2007-ի վերջը Սերժ Թանքեան հրապարակեց իր առաջին անհատական ձայնասկաւառակը՝ «Իլէքթ Տը Տէտ»։
Սիամանթօ (1878-1915)
Սիամանթօ, բուն անունով Ատոմ Եարճանեան, մեծատաղանդ բանաստեղծը ծնած է 1878 Յունուար 1-ին Ակն քաղաքը:
Նախնական ուսումը ստացած է տեղի Ներսէսեան վարժարանը:
1891-ին հօրը հետ տեղափոխուած է Պոլիս եւ ուսանած է Գում Գաբուի Միրիճանեան, յետոյ՝ Սկիւտարի Պէրպէրեան վարժարաններուն մէջ:
1895-ի ջարդերուն հետեւանքով, մեկնած է նախ Գահիրէ, ապա Եւրոպա՝ Ժընեւ, Փարիզ, ուր հետեւած է Սորպոնի համալսարանի գրական բաժինին, իբրեւ ազատ ունկնդիր:
Սիամանթօ սերտ կապեր հաստատած է «Եւրոպայի հայ ուսանողներու միութեան» եւ հայ ազգային կուսակցութիւններու հետ։
Այս մթնոլորտին մէջ կազմաւորուած են անոր աշխարհայեացքային եւ գրական-գեղարուեստական հակումները։
Երիտթուրքական յեղափոխութենէն եւ Յուլիսեան սահմանադրութենէն ետք երկրի քաղաքական մթնոլորտն ստուգելու միտումով 1908-ին Սիամանթօ վերադարձած է Կ. Պոլիս, ուր ստեղծեր է իր «Կարմիր լուրեր բարեկամէս» շարքը, զոր Դանիէլ Վարուժան անուանած է «տաղանդաւոր ոճրերգութիւն»:
Հայ գաղթականներու կեանքն ու առօրեան ուսումնասիրելու առաքելութեամբ Սիամանթօ 1909-ին մեկնած է Ամերիկա։
Ազգահաւաքման, հայրենականչի այս գաղափարին վրայ Սիամանթօ կառուցած է «Հայրենի հրաւէր» բանաստեղծական նամակաշարը՝ տարագիր հայութեան ուղղուած։
1913-ին այցելած է Թիֆլիս , Պաքու եւ Էջմիածին, 1914-ին վերադարձած է Պոլիս, 1915-ին արեւմտահայ մտաւորականներու հետ սպաննուած է թուրքերու կողմէ:
Գրական ստեղծագործութիւններն են` «Դիւցազնօրէն» բանաստեղծութիւններու ժողովածուն, «Հայորդիներ» (1902-էն 1908) բանաստեղծական երեք շարքերը, «Հոգեվարքի եւ յոյսի ջահեր» քնարական մատեանը (1904-էն 1907), «Հայրենի հրաւէր» (1909) նամակաշարը, «Կարմիր լուրեր բարեկամէս» (1909), «Սուրբ Մեսրոպ» (1913):
Իր բանասեղծութիւններէն շարք մը թարգմանուած է ռուսերէնի, ֆրանսերէնի, անգլերէնի եւ գերմաներէնի:
Սիմոն Աբգարեան
Սիմոն Աբգարեան ծնած է 5 Մարտ 1962-ին, Փարիզի հիւսիս արեւելեան արուարձաններէն մէկուն՝ Կոնէսզի մէջ, ֆրանսահայ ընտանիքի մը մէջ:
1971-1977 տարիներուն, երիտասարդ Աբգարեան իր հօր ու մօր հետ ապրած է Լիբանան, ուր յաճախած է հայկական վարժարան, միաժամանակ սորվելով նաեւ ֆրանսերէն եւ անգլերէն լեզուները:
1977-ին Աբգարեան վերստին տեղափոխուած է Փարիզ:
Քանի մը տարի ետք ան փոխադրուած է Նիւ Եորք, ուր պարի եւ դերասանութեան իր դասերը շարունակած է Նիւ Եորքի Անդրանիկ Թատերախումբին հետ: Ապա տեղափոխուած է Լոս Անճելոս, Քալիֆորնիա:
1983-1985 ան ուսանած է դերասանութիւն եւ մաս կազմած է ՀԲԸՄ-ի Արտաւազդ Թատերախումբին, Ժերալտ Փափազեանի ղեկավարութեամբ:
1984ին ան մասնակցած է աշխատանքային հանդիպումներուն հռչակաւոր Թէաթր տիւ Սոլէյի, որ Օլիմփիքս Արթ Ֆեսթիվըլի ծիրին մէջ կ՚այցելէր Լոս Անճելոս:
1985-ին Սիմոն Աբգարեան կը վերադառնայ Փարիզ, ուր ձեռք կը բերէ թատերական դերասանական յաջողակ ասպարէզ եւ ութ տարի կը համագործակցի Արիան Մնուշքինի՝ Թէաթր տիւ Սոլէյի հռչակաւոր բեմադրիչին հետ:
2001-ին Աբգարեան կը տիրանայ ֆրանսական թատրոնի դերասանի ամէնէն բարձր մրցանակին՝ Մոլիէրի մրցանակին, «Գազանը՝ լուսնի վրայ» թատերախաղին մէջ իր ստանձնած դերին համար:
1993-ին Աբգարեան եւ իր դերասանուհի-բեմադրիչ կինը՝ Քաթրին Շչոպը, Փարիզի մէջ հիմնեցին իրենց սեփական թատերախումբը՝ ԹԵՐԱ (Թէաթր Էսփաս Ռըշերշ Աքթէոր), ուր Սիմոն Աբգարեան դերեր ստանձնած եւ բեմադրած է դասական եւ ժամանակակից թատերախաղեր:
Աբգարեան առաջին անգամ ժապաւէնի մէջ դեր ստանձնած է 1989-ին:
Շարժապատկերի իր ասպարէզի սկզբնական շրջանին Աբգարեան արդիւնաբեր համագործակցութիւն ունեցաւ Սետրիք Քլափիշչի հետ, ֆրանսական վեց ժապաւէններու մէջ, հռչակ ստանալով մրցանակակիր «Շաքէոն շերշ սոն շա» (1996) ժապաւէնով:
Ան արժանացաւ քննադատներու բարձր գնահատանքին Աթոմ Էկոյեանի մրցանակակիր «Արարատ» (2002) ժապաւէնին մէջ գեղանկարիչ Արշիլ Կորքիի կերպարը մարմնաւորելու համար:
Սիմոն Աբգարեան մրցանակներ շահած է «Թու թէյք է ուայֆ» (2004) ժապաւէնին մէջ Էլիահուի դերը կատարելու համար (բեմադրիչ՝ Ռոնիթ Էլքապէց):
Իր շարժապատկերի ասպարէզին մէջ Սիմոն Աբգարեան մեծ ոստում արձանագրեց «Քազինօ Ռուայալ» (2006) ժապաւէնին մէջ Ալեքս Տիմիթրոսի երկրորդական դերով հանդէս գալով եւ Տանիէլ Քրէյկի կողքին քանի մը ուժեղ տեսարաններու մէջ խաղալով:
Սիմոն Աբգարեան մեծապէս մասնակից է հայ ժողովուրդին առնչուող մարդասիրական դատերուն:
Բազմաթիւ բարեսիրական եւ հայ դատի ձեռնարկներու ու հանդիսութիւններու ընթացքին, ան եղած է յաճախակի մասնակից, հիւրընկալ եւ հաղորդավար:
2006-ի Հոկտեմբերին ան նաեւ մաս կազմած է Ֆրանսայի նախագահ Ժաք Շիրաքի հետ Հայաստան այցելող պատուիրակութեան:
Սօս Սարգսեան (1929-2013)
Սօս Արտաշէս Սարգսեանը ծնած է 1929-ի Հոկտեմբերի 24-ին Ստեփանաւան:
Անոր դերասանական ընդունակութիւնները բացայայտուած են տեղի Ա. Պուշկինի անուան դպրոցի թատերական խմբակին մէջ, իսկ իր առաջին քայլերը բեմի վրայ ապագայ նշանաւոր դերասանը առած է Ստեփանաւանի տրամադիկական թատրոնին մէջ:
1948-ին յայտնի բեմադրիչ Հրաչեայ Ղափլանեանի երաշխաւորութեամբ հրաւիրուած է Երեւանի Պատանի հանդիսատեսի թատրոն, ուր խաղացած է շուրջ տասնեակ մը դերեր:
1950-ին ընդունուած է Երեւանի գեղարուեստա-թատերական ինստիտուտ ականաւոր Վարդան Աճեմեանի արուեստանոց:
Ինստիտուտը աւարտելէ ետք 1954-ին հրաւիրուած է Գ. Սունդուկեանի անուան պետական ազգային ակադեմիական թատրոն , ուր աշխատած է մինչեւ 1991՝ ստեղծելով քանի մը տասնեակ ինչպէս դասական, այնպէս ալ ժամանակակից տրամադիկական փայլուն կերպարներ:
1991-ին ստեղծած է «Համազգային» թատրոնը, որուն գեղարուեստական ղեկավարն է առ այսօր:
1998-էն Թատրոնի եւ շարժապատկերի պետական ինստիտուտի ռեկտորն է:
1968-ին արժանացած է Հայաստանի վաստակաւոր արտիստի , 1972-ին՝ ժողովրդական արտիստի, 1985-ին՝ ԽՍՀՄ ժողովրդական արտիստի կոչման:
Պետական մրցանակի կրկնակի դափնեկիր է:
Դանիէլ Վարուժան (1884-1915)
Հայ բանաստեղծութեան անգերազանցելի գագաթներէն մէկը։
Ծնած է Սեբաստիոյ Բրգնիկ գիւղը, 1884-ին։
1896-ին կը յաճախէ Պոլսոյ Մխիթարեան վարժարանը։
1902-ին կը փոխադրուի Վենետիկ՝ Մուրատ-Ռափայէլեան վարժարան, զոր կ՚աւարտէ 1905-ին։
Կանտի (Պելճիքա) համալսարանին մէջ կը հետեւի քաղաքական եւ ընկերային գիտութեանց։
1909-ին կը վերադառնայ Պոլիս, ուր կը նուիրուի ուսուցչութեան։
Քնարերգակ եւ դիւցազներգակ բանաստեղծ՝ Վարուժան երգած է Հայաստանի սէրն ու փառքերը, բնութիւնը, ժողովուրդի տառապանքը, հայ յեղափոխութիւնն ու անոր մարտիկները։
Ուժականութիւնն ու տպաւորիչ պատկերներու յաջորդականութիւնը յատկանիշներն են իր քերթողական հարուստ արուեստին։
«Սարսուռներ»ը, բայց մանաւանդ «Ցեղին սիրտը», «Հեթանոս երգեր»ն ու «Հացին երգը» հայ բանաստեղծութեան գլուխ-գործոցներ են տուած։
Վարուժան սպաննուեցաւ 23 Օգոստոս 1915-ին, Մեծ Եղեռնի ընթացքին։
Թլկատինցի (Յովհաննէս Յարութիւնեան) (1860 – 1915)
Ծնած է Խարբերդի մօտ, Թիլ-կաթին գիւղը (Արեւմտեան Հայաստան)։
Կրթութիւնը ստացած է Խարբերդի ազգային վարժարանին մէջ։
Հազիւ աւարտած՝ շրջակայ գաւառներու դպրոցներուն մէջ կը վարէ ուսուցչական պաշտօն։
Ապա կը վերադառնայ Խարբերդ եւ կը հիմնէ իր դպրոցը՝ Կեդրոնական Վարժարանը:
Հայերէն լեզուի դասերուն Թլկատինցի աշակերտներուն կը ներշնչէ գաւառի գրականութեան սէրը եւ կը պատրաստէ գրական հակումներով սերունդ:
Նոյն ատեն կը նուիրուի գրական աշխատանքներու՝ Պոլսոյ թերթերուն մէջ թղթակցութիւններ եւ քրոնիկներ ստորագրելով:
Կը նահատակուի 1915-ին, Խարբերդի մօտ, Ծովք լիճի ափերուն։
Թլկատինցիի գործերէն են՝ հայկական գաւառէն բազմազան երեւոյթներ, դէպքեր եւ դէմքեր ներկայացնող քրոնիկները, «Մութ Անկիւններէ» կամ «Կնամա՞րտ Թէ Ցլամարտ» վէպը, պատմուածքներ՝ «Ես պարտքս կատարեցի», «Գաւաթ մը միայն»:
Ունի նաեւ աշուղական ոճով գրուած 5-6 բանաստեղծութիւններ եւ թատրերգութիւններ:
Վարդան Պետրոսեան
Վարդան Պետրոսեան ծնած է Երեւան, 1959 Փետրուար 27-ին:
1983-ին աւարտած է Երեւանի Գեղարուեստա-թատերական Հիմնարկի Արդիւնաբերութեան եւ Ձեւաւորման բաժինը:
1983-85 ծառայած է Խորհրդային բանակին մէջ:
1985-ին ընկերներու հետ ստեղծած է «Ոզնի» երգիծական հանդէսին կից «Երիտասարդ Ոզնիներ» երգիծական թատերախումբը, որ 1988-էն ետք պաշտօնապէս կը ճանչցուի «Ոզնիներ» թատրոն անունով:
1988-1992 Վարդան Պետրոսեան կը գրէ ու կը բեմադրէ մօտ տասնեակ մը ներկայացումներ, որոնք իրենց քաղաքական համարձակութեամբ եւ կատարման ոճով մեծ աղմուկ կը բարձրացնեն Երեւանի թատերական կեանքին մէջ:
1990-ին Վարդան Պետրոսեանի եւ «Ոզնիներ» թատերախումբը կը հրաւիրուին Փարիզ, ուր կը ներկայացնեն «Հեռուստատեսային կատակներ` ծիծաղում են Ոզնիները»:
1992-էն սկսեալ Վարդան Պետրոսեան կ՚ապրի ու կը ստեղծագործէ Փարիզի մէջ հանդէս գալով իր սեփական հեղինակային ներկայացումներով (հայերէն եւ ֆրանսերէն):
1997-էն Վարդան Պետրոսեան հիւրախաղերով հանդէս կու գայ Հայաստանի սահմաններէն դուրս` ԱՄՆ, Ֆրանսա, Անգլիա, Գանատա, Պելճիքա, Իրան, Սուրիա, Լիբանան, Ռուսաստան, Կիպրոս, եւայլն:
Վարդան Պետրոսեանի բոլոր ստեղծագործութիւններուն կարելի է ծանօթանալ այցելելով www.vardanpetrosyan.com կայքէջը։
Վարուժան Խտըշեան (1937-2015)
Վարուժան Խտըշեան ծնած է 1937-ին, Լիբանան:
16 տարեկանին սկսած է թատերական առաջին քայլերուն Ժորժ Սարգիսեանի հետ:
1960-ին մեկնած է Լոնտոն, ուր հետեւած եւ աւարտած է Լոնտոնի «Վէպըր Տուկլաս աքատեմի աֆ տրամաթիք արթ» հիմնարկը:
1965-ին վերադարձած է Լիբանան եւ մաս կազմած Համազգայինի «Լեւոն Շանթ» թատերախումբին:
Երկու տարի ետք հիմնած է «Թատրոն 67» թատերախումբը:
Տարիներու ընթացքին «Թատրոն 67» եւ Համազգային «Գասպար Իփէկեան» թատերախումբին հետ ներկայացուցած է «Սալեմի վհուկները», «Գինը», «Կամուրջէն դիտուած», «Բոլոր զաւակներս», «Երկրորդ պողոտայի բանտարկեալը», «Կայսրը», «Հին աստուածներ», «Հանրային պարտէզի մէջ ոտաբոպիկ», «Երկնքի ճամբով», «Մեծ վարպետ Սոլենս», «Մինչեւ ո՞ւր», «Վենետիկի վաճառականը», «Շեփորդ հնչեցուր», «Մարա Սատ», «Վերակացուն», «Վենետիկեան երկուակներ», «Շերի նուար», «Բլրեցի Եփէն», «Ալաֆրանկա», «Հայաստանի լեռներուն սրնգահարը», «Արեւելեան ատամնաբուժը» եւ շարք մը այլ ներկայացումներ:
Վ. Խտըշեան 1979-էն 1987-ին Հայաստանի մէջ բեմադրած է թատերական 5 ներկայացումներ եւ 1987-ին արժանացած «Պետրոս Ադամեան» շքանշանին (Խորհրդային ժամանակաշրջանին առաջին սփիւռքահայն էր, որ այս շքանշանը կը ստանար):
2000-ին Մեծի Տանն Կիլիկիոյ Արամ Ա. կաթողիկոսի ձեռամբ կը պարգեւատրուի «Ս. Մեսրոպ Մաշտոց» շքանշանով:
Նոյն տարին կը պարգեւատրուի նաեւ Համազգայինի Կեդրոնական վարչութեան կողմէ` Համազգայինի շքանշանով:
2004-ին կը պարգեւատրուի Լիբանանեան Համալսարանի Գեղարուեստի բարձրագոյն հիմնարկին շքանշանով:
2008-ին իբրեւ պարգեւատրում կը ստանայ Հայաստանի Հանրապետութեան մշակոյթի նախարարութենէն ոսկի մետալ:
Ամենայն Հայոց Գարեգին Բ. կաթողիկոսին ձեռամբ կը պարգեւատրուի Ս. Սահակ Ս. Մեսրոպ շքանշանով:
Վ. Խտըշեան աւելի քան 20 տարի Լիբանանեան համալսարանին մէջ դասաւանդած է թատերական արուեստը: Երկար տարիներ ստանձնած է Համազգայինի «Գասպար Իփէկեան» թատերախումբի ղեկավարութիւնը:
Վ. Խտըշեան անգլերէնէ հայերէնի թարգմանած է 22 թատերական կտորներ:
Ուիլիամ Սարոյեան
Ուիլիամ Սարոյեան (1908-1981) ծնած է Ֆրեզնօ, Միացեալ Նահանգներ, Պիթլիսէն գաղթած ընտանիքէ մը:
Մանկութիւնը եւ պատանութիւնը անցուցած է աղքատութեան մէջ. զարգացած է առաւելաբար ինքնաշխատութեամբ:
Թէեւ հայախօս, գրած է անգլերէն (սկսած 1933-էն):
Մինչեւ 70-ական տարիները, Սարոյեան արտադրած է մեծաթիւ գործեր՝ պատմուածք, վէպ, թատերակ, պատուաւոր տեղ մը բանալով իրեն՝ ամերիկեան գրականութեան մէջ:
Մի քանին միայն յիշելու համար՝ «Անունս Արամ է», «Մարդկային Կատակերգութիւն», «Տղաք եւ Աղջիկներ», «Սիրտս Լեռներն է», «Կեանքիդ Ժամանակը»:
Հայեցի որոշ շունչ, երբեմն նաեւ հայկական հարցադրումներ ներկայ են Սարոյեանի գործերուն մէջ:
Եղիշէ Չարենց (Սողոմոնեան) (1897-1937)
Ծնած է Կարս, 13 Մարտ, 1897-ին։ Նախնական եւ միջնակարգ ուսումը կը ստանայ Կարսի մէջ։
18 տարեկանին (1915), մաս կը կազմէ հայ կամաւորական գունդերուն։
Ապա կը մեկնի Մոսկուա՝ ուսանելու։
1919-ին կը վերադառնայ Երեւան, ուր կը մնայ այնուհետեւ։
Բացառիկ տաղանդով, ուժականութեամբ, խոյանքով եւ ինքնատպութեամբ լեցուն բանաստեղծ է Չարենցը։
Ոչ միայն հայ, այլեւ ամբողջ խորհրդային բանաստեղծութեան մեծագոյն դէմքերէն է ան։
Իր գլխաւոր գործերն են՝ «Տանթէեական առասպել»ը, «Երկիր Նայիրի» վէպը, «Էպիկական լուսաբաց»ը եւ «Գիրք Ճանապարհի»ն։
Վերջինի հրատարութենէն ետք կ՚ամբաստանուի իբրեւ ազգայնական եւ դաշնակցական։
1936-ին կը ձերբակալուի։
Կը մահանայ Երեւանի բանտային հիւանդանոցին մէջ, 1937-ին։
Երուխան (Երուանդ Սրմաքէշխանլեան) (1870-1915)
Ծնած է 1870-ին` Խասգիւղ (Պոլիս):
Նախնական ուսումը ստացած է թաղի Ներսէսեան վարժարանին մէջ, որմէ ետք յաճախած է Ազգային Կեդրոնական վարժարանը՝ իբրեւ դաստիարակ եւ տնօրէն ունենալով Մինաս Չերազը:
Անխոնջ ընթերցումի շնորհիւ կը զօրանայ ֆրանսերէն լեզուի մէջ ու կը կարդայ մանաւանդ իրապաշտ գրողներու գործերը:
1890-ին կը յաջողի մտնել «Արեւելք»-ի խմբագրութեան մէջ: Միաժամանակ իր մասնակցութիւնը կը բերէ գրական, քննադատական յօդուածներով՝ «Մասիսին» եւ ուրիշ թերթերու:
1896-ի ջարդերու տարին, կ’անցնի Պուլկարիա, ուրկէ կը շարունակէ աշխատակցիլ «Բիւզանդիոն»-ի, «Ժամանակ»-ի, «Անահիտ»-ի եւ կը վարէ խմբագրութիւնը «Շաւիղ» կիսամսեային ու «Շարժում» թերթին:
1904-ին կը փոխադրուի Եգիպտոս, ուր Ս. Բիւրատի հետ կը խմբագրէ «Սիսուան» ամսաթերթը եւ կը շարունակէ «Յուսաբեր»-ը Արփիարեանէն ետք:
Օսմանեան Սահմանադրութեան հռչակումէն ետք կը վերադառնայ Պոլիս, ուր ատեն մը կը վարէ «Արեւելք»- խմբագրութիւնը, կ’աւանդէ հայերէնի դասեր Ազգային Կեդրոնական վարժարանին մէջ, կ’ըլլայ տեսուչ Սկիւտարի Ս. Խաչ դպրոցին եւ 1913-ին կը մեկնի Խարբերդ` կոչուելով Ազգային վարժարանի տնօրէնութեան:
1915-ի Ապրիլին կը ձերբակալուի, կը բանտարկուի եւ կը նահատակուի:
Գլխաւոր վէպն է «Ամիրային Աղջիկը»: Նորավէպերն ու պատմուածքներն են` «Պզտիկ Սեփին Պատմութիւնը», «Հիւծախտաւորը», «Լուացարարուհին», «Գողը», «Յուսահատի մը նկարագիրը», «Սերինա», «Մեռելներու ջրկիրը», «Քարիտէզճին», «Ձուկին փոխարէն», «Գերագոյն ներումը», «Քաւութիւն», «Համրին վրէժը», եւայլն:
Զապէլ Եսայեան (1878-1943)
Ծնած է Կ. Պոլսոյ Սկիւտար թաղամասը, 1878-ին։
Նախնական կրթութիւնը ստացած է ծննդավայրի հայկական դպրոցը։
1895-ին կը մեկնի Փարիզ ու կը հետեւի Սորպոնի գրականութեան դասընթացքներուն։
Փարիզի մէջ կ՚աշխատակցի ֆրանսական մամուլին՝ «Մերքիւրի տը ֆրանս«, «Իւմանիթէ», եւայլն։
1908-ին կը վերադառնայ Պոլիս, կը մասնակցի գրական կեանքին, աշխատակցելով տասէ աւելի թերթերու։
1909-ին, Կիլիկիոյ կոտորածներէն ետք, կը մեկնի Ատանա, կ՚ուսումնասիրէ աղէտին հետեւանքները ու Պոլիս վերադառնալով կը հրատարակէ «Աւերակներու մէջ» հատորը։
1915-ին, Մեծ եղեռնէն կը փրկուի անցնելով Պուլկարիա, ապա՝ Կովկաս։
Զապէլ Եսայեան եղած է Պարսկաստան, ուրկէ մեկնած է Պոլիս, Վիեննա, եւայլն։
1927-ին կ՚այցելէ Սովետական հայաստան ու վերադառնալով Ֆրանսա կը հրատարակէ «Պրոմիթէոս ազատագրուած» գիրքը։
1933-ին, կառավարութեան հրաւէրով կ՚երթայ Հայաստան եւ Պետական Համալսարանի մէջ կը դասաւանդէ արեւմտաեւրոպական գրականութիւն։
1937-ին կ՚աքսորուի ու կը մեռնի աքսորի մէջ, 1943-ին։
Զ. Եսայեանի գործերէն են՝ «Կեղծ Հանճարներ», «Սկիւտարի Վերջալոյսներ», «Շնորհքով Մարդիկ», «Սպասման սրահին մէջ», «Անձկութեան Ժամեր», «Վերջին Բաժակ», «Հոգիս Աքսորեալ», «Երբ այլեւս չեն սիրեր», եւայլն։
Զաւէն Խտըշեան
Ծնած է 1932-ին, Պէյրութ, Լիբանան։
ՈՒՍՈՒՄ.- 1949-1952՝ Պէյրութի Գեղարուեստներու ակադեմիան, 1952-1958՝ Փարիզի Ազգային Բարձրագոյն արուեստներու դպրոցը, ուրկէ վկայուած։
1954-1956՝ Մարսէլ Ժիմօնի հետ-դիմաքանդակ։ 1956-1958՝ Ալֆրէտ Ժանիոյի հետ-Բարձրաքանդակ եւ Կոթողական քանդակագործութիւն։
Բազմաթիւ ցուցահանդէսներ կազմակերպած է Լիբանանի եւ այլ երկիրներու մէջ։
Տիրացած է հետեւեալ մրցանակներուն՝ Առաջին մրցանակ լուսանկարչութեան «Վէնսենի Անտառը» (1954), Առաջին Մանսիոն-Փարիզի Գեղարուեստի դպրոց (1955), Առաջին Մրցանակ–Սթրանտ Կեդրոն (1965), Երկրորդ Մրցանակ-«Լ՚Օրիան» օրաթերթի (Թիւֆէնկճեան)(1965), Առաջին Մրցանակ–Սիւրսոք թանգարանի աւազանին համար արձան մը (1973), 1954-1955 տարեշրջաններու կրթաթոշակ՝ յատկացուած Կրթական Նախարարութեան կողմէ՝ յետ մրցանքի։
Իր գործերէն են՝ Հայկական Ցեղասպանութեան յուշարձանը՝ Պիքֆայա (լիբանան), Սուրբ Շարպէլ՝ Անայա (Լիբանան), Գարեգին Նժդեհի կիսանդրին (Պօսթըն), Զարեհ Ա. Վեհափառի կիսանդրին (Հալէպ), Շաւարշ Միսաքեանի կիսանդրին՝ Այնճար (Լիբանան), Սիմոն Վրացեանի կիսանդրին՝ Ճեմարան (Պէյրութ), Ժըպրան Խալիլ Ժըպրանի կիսանդրին, համանուն պարտէզին մէջ (Լիբանան), Յուշարձան Հանրի Ֆարաօնի (Պէյրութ), Յուշարձան-«Պաշտպանութիւն»՝ Պուրճ Համուտի հրապարակը, Յուշարձան-«Ընդվզում»՝ Մթէյն (Լիբանան), Յուշարձան-«Աղօթքը»՝ Պիպլոս (Լիբանան)։
2010-ին ստացած է Համազգայինի շքանշանը եւ 2012-ին Մեծի Տանն Կիլիկիոյ Կաթողիկոս Արամ Ա.ի կողմէ՝ «Ս. Մեսրոպ Մաշտոց շքանշանը»։
Հեղինակն է ֆրանսերէն լեզուով պատրաստուած տեսաերիզի մը՝ նուիրուած հայկական ցեղասպանութեան։
